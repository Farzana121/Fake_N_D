বাংলাদেশকে নিয়ে যে কথাটা বারবার বললেন রাহানে
দুপুরে ইন্দোরের হোলকার স্টেডিয়ামে ভারতীয় দল আসতেই বোঝা গেল, বিরাট কোহলি এসে গেছেন! ভারতীয় দলে তারকার ছড়াছড়ি। তবুও কোহলির উপস্থিতি আলাদাভাবে চোখে পড়বেই। টি-টোয়েন্টি সিরিজে বিশ্রামে ছিলেন। বিশ্রাম শেষে বেশ চনমনে ভারতীয় অধিনায়ক।সংবাদমাধ্যমের সামনে আজ কোহলি নয়, এসেছেন দলের সহ অধিনায়ক অজিঙ্কা রাহানে। কদিন আগে ভারত সফরে এসে খুব বাজে ফল নিয়ে ফিরেছে দক্ষিণ আফ্রিকা। শুধু ধবলধোলাইয়ের শিকার নয়, একটি ম্যাচেও ভারতের বিপক্ষে প্রতিদ্বন্দ্বিতা গড়ে তুলতে পারেনি প্রোটিয়ারা। টেস্ট র‍্যাঙ্কিংয়ে চার নম্বর দল হয়ে যদি এক নম্বর ভারতের কাছে এভাবে বিধ্বস্ত হয়, প্রশ্ন হতেই পারে—টেস্টের নয় নম্বর দল বাংলাদেশ কতটা চ্যালেঞ্জ ছুড়ে দিতে পারে ভারতকে?রাহানের সংবাদ সম্মেলনে বাংলাদেশ-প্রসঙ্গ উঠল তিনবার। প্রশ্ন ভিন্ন হলেও ভারতের সহ অধিনায়কের উত্তর হলো একই—‘বাংলাদেশ খুব ভালো দল। তারা দল হিসেবে খেলে। আমরা তাদের হালকাভাবে নিচ্ছি না। আমরা তাদের সমীহ করছি। আমরা প্রতিপক্ষ নয়, নিজেদের শক্তির ওপর জোর দিচ্ছি। দক্ষিণ আফ্রিকা সিরিজ এখন অতীত, এখন আমাদের সামনে ইন্দোর টেস্ট। প্রতিটি সিরিজে নতুন চ্যালেঞ্জ থাকে। বাংলাদেশও নতুন চ্যালেঞ্জ নিয়ে আসছে।’ইন্দোরে লাল বলের খেলা হলেও সংবাদ সম্মেলনে ভারতীয় সাংবাদিকেরা রাহানেকে সবচেয়ে বেশি প্রশ্ন করলেন গোলাপি বল নিয়ে। এই বলে খুব একটা খেলার অভিজ্ঞতা নেই দুই দলের কারও। বাংলাদেশের ক্রিকেটাররা ভারত সফরে এসে গোলাপি বলে তেমন অনুশীলন করার সুযোগ পাননি। টেস্ট স্কোয়াডে থাকা ভারতীয় খেলোয়াড়েরা অবশ্য বেঙ্গালুরুতে বিসিসিআইয়ের ন্যাশনাল ক্রিকেট অ্যাকাডেমিতে বিশেষ ক্যাম্প করেছেন। আজ ইন্দোরে কোহলি একবার লাল বলে ঝালিয়ে নিয়েছেন তো আরেকবার গোলাপি বলে।গোলাপি বলের প্রস্তুতি নিয়ে রাহানে বেশ রোমাঞ্চিত, ‘এটা খুব রোমাঞ্চকর ছিল। প্রথমবারের মতো গোলাপি বলে অনুশীলন করলাম। অনুশীলনের সময় আমাদের মনোযোগ ছিল বলের সুইং আর সিমে। অনুশীলনের পর যেটি বুঝলাম লাল বলের চেয়ে গোলাপি বলে বেশি হয় (সুইং-মুভমেন্ট)। আমাদের একটু দেরিতে খেলতে হবে। রাহুল ভাইয়ের (দ্রাবিড়) সঙ্গে এটা নিয়ে কথা হয়েছে। তিনি আমাদের অনুশীলনে ছিলেন। আমাদের খুব ভালো একটা প্রস্তুতি হয়েছে। এখন আমাদের মনোযোগ এই টেস্টে, লাল এসজি বলে।’ভারত গোলাপি বলে অনুশীলন শুরু করে দিয়েছে। রাহুল দ্রাবিড়ের মতো কিংবদন্তি সহায়তা করেছেন। সেখানে বাংলাদেশ দিবারাত্রি টেস্টের গোলাপি বল নিয়ে অনেকটাই আঁধারে! গোলাপি বল পরে, আপাতত ইন্দোর টেস্টে লাল বলের চ্যালেঞ্জও কম নয় মুশফিকদের!