নাঈমের বড় শক্তি ‘অধ্যবসায়’
টি-টোয়েন্টি সিরিজটা দারুণ গেল মোহাম্মদ নাঈম শেখের। দিল্লি, রাজকোটে ঝলক ছিল, কিন্তু নিজের প্রতিভার পূর্ণ দ্যুতি ছড়িয়েছেন নাগপুরে এসে। বাঁহাতি এই ওপেনার প্রায় একহাতে ভারতের কাছ থেকে টি-টোয়েন্টি সিরিজটা কেড়ে নিচ্ছিলেন। ৪৭ বলে ৮১ রানের ইনিংসটা দিয়ে জানান দিয়ে রেখেছেন ভবিষ্যতের তারকা হওয়ার প্রায় সবকিছুই তাঁর মধ্যে আছে। তবে এই ইনিংসটা আরও স্মরণীয় করে রাখতে পারতেন তাঁর সতীর্থরা।মুশফিক-মাহমুদউল্লাহরা তা পারেননি। তাঁরা ব্যর্থ হওয়ায় এমন একটা ইনিংস খেলার পরেও নাঈম পরাজিতের দলেই। খুব বেশি দিন হয়নি ক্রিকেটে এসেছেন এই বছর কুড়ির তরুণ। ৩৫টি লিস্ট ‘এ’ আর ৫টি প্রথম শ্রেণির ম্যাচ খেলা নাঈম যে প্রতিনিয়ত নিজের ক্রীড়াশৈলির উন্নতি করছেন, সেটা বলেছেন বাংলাদেশের অন্যতম নির্বাচক হাবিবুল বাশার। তাঁর মতে, প্রতিভাবান অনেকেই আছেন কিন্তু নাঈমের মতো পারফরমার সবাই হয় না। বাংলাদেশের সাবেক এই অধিনায়কের দৃষ্টিতে নাঈম একজন পারফরমারই।হাইপারফরম্যান্স ইউনিটের অন্যতম সেরা আবিষ্কার মনে হচ্ছে নাঈমকে। সম্প্রতি বাংলাদেশ ‘এ’ দলের হয়ে শ্রীলঙ্কা সফরে দুটি ফিফটি ছিল তাঁর। এই পারফরম্যান্সই তাঁকে নিয়ে আসে ভারত সফরে বাংলাদেশের টি-টোয়েন্টি দলে। তাঁর ওপর রাখা আস্থার প্রতিদান দিয়েছেন দারুণভাবে। হাবিবুল গুরুত্ব দিতে চান তাঁর অধ্যবসায়ের দিকটিতেই, ‘বাংলাদেশের ক্রিকেটের জন্য ভালো খবর নাঈমের রান করাটা। সে আমাদের হাই পারফরম্যান্সের খেলোয়াড়। দুই বছর ধরে ওকে তৈরি করা হচ্ছে। প্রতিভাবান অনেকেই থাকে। কিন্তু পারফরমার সবাই হয় না। নাঈম একজন সত্যিকারের পারফরমার। সে রান করে দেখিয়েছে। আন্তর্জাতিক ক্রিকেটে রান করতে বিশেষ ক্ষমতার দরকার হয় সেটা ওর আছে। যদিও মন্তব্যটা একটু তাড়াতাড়িই হয়ে যাচ্ছে। তবে এটা বলতে পারি সে নিজের ব্যাটিংয়ে অনেক পরিবর্তন এনেছে।’নাঈম নিজের ব্যাটিং নিয়ে কেমন কাজ করেছেন, সেটা খুব কাছ থেকেই দেখেছেন হাবিবুল, ‘ নাঈম হাই পারফরম্যান্স দলে আছে দুই-তিন বছর হলো। সে প্রথম দিকে খুবই ফ্ল্যাশি ছিল। এ বছর দেখলাম নিজের ব্যাটিংয়ে অনেক পরিবর্তন এনেছে। ব্যাটিং নিয়ে প্রতিনিয়ত কাজ করাটা খুব গুরুত্বপূর্ণ। নিজের ভুল গুলো শোধরাতে হয়। শুরুর দিকে যখন এসেছিল তখন ওর টেকনিক অতটা আকর্ষণীয় ছিল না। তবে প্রচুর শট খেলতে পারত। আড়াআড়ি শটই বেশি খেলত। নিজেকে সে অনেক শুধরেছে। এ বছর ওর কাছ থেকে অনেক নিয়ন্ত্রিত ব্যাটিং দেখলাম। বড় দৈর্ঘ্যের ম্যাচে সে অনেকটাই নিয়ন্ত্রিত ব্যাটিং করে।’