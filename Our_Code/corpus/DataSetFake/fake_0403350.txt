বিয়ের ১০ বছর পূর্তিতে কী করবেন শিল্পা?
কোনো জাঁকজমক নয়। একান্তে, নিভৃতে বিয়ের ১০ বছর উদ্‌যাপন করতে চান শিল্পা। তাই বর ব্যবসায়ী রাজ কুন্দ্রার সঙ্গে তিনি পাড়ি জমালেন জাপানে।২০০৯ সালের ২২ নভেম্বর বলিউড অভিনেত্রী শিল্পা শেঠি এবং শিল্পপতি রাজ কুন্দ্রার বিয়ে হয়। তবে এবারের বিবাহবার্ষিকীটি তাঁদের জন্য বিশেষ রকম। দম্পতি হিসেবে তাঁরা ১০ বছর পার করলেন। তাই এই দিনটি আরও বিশেষভাবে পালন করতে চান তাঁরা। আর তাই নিজের শহর থেকে ঢের দূরে এই জুটি বিবাহবার্ষিকীর দিনটি কাটাতে চলেছেন।একটি বিশেষ সূত্রে জানা গেছে, রাজ এবং শিল্পা তিন দিনের ছুটি কাটাতে জাপানে গেছেন। সারা দিনের ব্যস্ততায় হাঁপিয়ে উঠেছিলেন বলিউডের এই অভিনেত্রী। তাই শিল্পাকে একটু বিরতি দিতে রাজ নিজে এই আয়োজন করেন। তার জন্য তিনি বেছে নিয়েছেন বিশেষ এই দিনটি।বিয়ের ১০ বছর পূর্তি উপলক্ষে শিল্পা প্রথম আলোকে বলেন, ‘আমাদের ১০ বছরের এই সফর দুর্দান্ত। আমি আমার এই সফরের প্রতিটি অধ্যায়কে দারুণভাবে উপভোগ করেছি। এই ১০ বছর আমার জন্য খুবই স্মরণীয়। এক দশক যেকোনো বিয়ের ক্ষেত্রে মাইলস্টোন। আমরা চেয়েছিলাম খুব সাদামাটাভাবে এই দিনটি উদ্‌যাপন করতে। আর জাপানে যাওয়ার পরিকল্পনা রাজই করেছে। আসলে ও আমাকে কাজ থেকে একটু বিরতি দিতে চেয়েছে।’দীর্ঘদিন পর আবার বড় পর্দায় আসছেন শিল্পা। তাঁকে নিকম্মা ছবিতে দেখা যাবে। এই ছবির শুটিং চলছে এখন। ছবির পরিচালক সাব্বির খান।