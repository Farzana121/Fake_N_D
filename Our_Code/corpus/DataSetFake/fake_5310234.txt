কেমন হবে ইডেনের উইকেট
ইডেন গার্ডেন টেস্ট সামনে রেখে গোলাপি-জ্বরে কাঁপছে কলকাতা। কাল সেখানে নিজেদের ইতিহাসে প্রথম দিবারাত্রির টেস্টে মুখোমুখি হবে ভারত-বাংলাদেশ। ফ্লাডলাইটের আলোয় টেস্ট খেলা, তাই খুব স্বাভাবিকভাবেই গোলাপি বল নিয়ে কথা হচ্ছে। বলের আচরণ কেমন হবে তা নিয়ে হচ্ছে নানা জল্পনা-কল্পনা। তবে বলের আচরণ বাইশ গজের ওপর অনেকাংশেই নির্ভর করে। এ কারণে ইডেনের উইকেট নিয়েও আগ্রহের কমতি নেই। তবে ইডেনের প্রধান কিউরেটর সুজন মুখার্জির কথা শুনলে, বাংলাদেশের ব্যাটসম্যানদের কপালে ঘাম জমতে পারে।‘নন্দন কানন’খ্যাত ইডেনে এ পর্যন্ত ৪১টি টেস্ট অনুষ্ঠিত হয়েছে। এর মধ্যে জয়ী দল মাত্র পাঁচবার আগে ফিল্ডিং করেছে। তবে সুজন মুখার্জির ইচ্ছা টস জিতলে ভারত যেন আগে ফিল্ডিং করে। মোহাম্মদ শামি, ইশান্ত শর্মা ও উমেশ যাদবদের মতো পেসার থাকায় বাংলাদেশকে শুরুতেই চেপে ধরা যাবে বলে মনে করেন তিনি। এ ছাড়াও আগে ফিল্ডিং করলে নতুন গোলাপি বলের আচরণটা মাঠে দাঁড়িয়েই দেখার সুযোগ পাবেন ভারতের ব্যাটসম্যানেরা। ইডেনের এ কিউরেটর অবশ্য আগেই জানিয়ে দিয়েছেন, উইকেট স্বাভাবিকের চেয়ে একটু বেশি সবুজাভ থাকবে। মোট কথা ‘স্পোর্টিং’ উইকেটে খেলবে দুই দল।গোলাপি বলের রং বেশিক্ষণ ধরে রাখতেই ইডেনের উইকেটে ঘাস স্বাভাবিকের চেয়ে একটু বেশি থাকবে। রঞ্জি ট্রফির সাবেক এ ক্রিকেটার সংবাদমাধ্যমকে বলেন, ‘হ্যাঁ, অতিরিক্ত ঘাস থাকবে। গোলাপি বলের রং বেশিক্ষণ ধরে রাখতেই এটা করা হয়েছে। আম্পায়ার এবং কয়েক বছর আগে সিএবি লিগে দিবারাত্রির টেস্ট খেলা খেলোয়াড়দের সঙ্গে কথা বলেছি। তারা সবাই উইকেটে একটু বেশি ঘাস রাখতে বলেছেন।’বলের চকচকে ভাব বেশিক্ষণ ধরে রাখার বিষয়টি মাথায় রেখেই প্রস্তুত করা হয়েছে আউটফিল্ড। সুজনের ভাষায়, ‘আমাদের আউটফিল্ড বিশ্বের অন্যতম সেরা। আমি নিশ্চিত গোলাপি বল অনেকক্ষণই টিকবে।’ লাল বলের তুলনায় গোলাপি বল বেশি সুইং করবে বলে জানিয়েছেন এ কিউরেটর। ইডেনে এসজি-র তৈরি করা গোলাপি বলে খেলা হবে। বলের আচরণ নিয়ে সুজনের ভাষ্য, ‘ম্যাচে এখনো এসজির গোলাপি বল দেখিনি। তাই বলতে পারছি না। তবে বিশেষজ্ঞদের কাছে শুনেছি এটা বেশি সুইং করবে।’গোলাপি বলে এটাই হবে বাংলাদেশের প্রথম টেস্ট। স্বাভাবিকভাবেই একটু চাপে রয়েছেন ক্রিকেটারেরা। এর সঙ্গে যোগ করুণ ইডেনের ‘গ্রিন টপ’ মানে সবুজ উইকেট যেখানে গতির হলকা ছোটাবেন শামি, ইশান্ত, যাদবরা। চ্যালেঞ্জটা কত কঠিন বাংলাদেশের ব্যাটসম্যানেরা তা নিশ্চয়ই জানেন।