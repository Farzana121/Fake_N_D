শ্রমবাজার খোলার আগে টাকা নিলে লাইসেন্স বাতিল
মালয়েশিয়ার শ্রমবাজার শিগগিরই খুলবে, এমন প্রচার চালিয়ে অনেকের কাছে থেকে টাকা সংগ্রহ করছে রিক্রুটিং এজেন্সিগুলো। এ বিষয়ে দৃষ্টি আকর্ষণ করা হলে প্রবাসী কল্যাণ ও বৈদেশিক কর্মসংস্থানমন্ত্রী ইমরান আহমদ বলেন, শ্রমবাজার খোলার আগে টাকা নিলে রিক্রুটিং এজেন্সির লাইসেন্স বাতিল করা হবে। তবে বাজার কবে খুলবে, তা নিশ্চিত করতে পারেননি মন্ত্রী।আজ মঙ্গলবার মন্ত্রণালয়ে মালয়েশিয়ার শ্রমবাজার উন্মুক্তকরণের বিষয় নিয়ে অনুষ্ঠিত এক সংবাদ সম্মেলনে এসব কথা বলেন মন্ত্রী। ইমরান আহমদ বলেন, আগে একাধিকবার বাজার খোলার বিষয়ে বলা হয়েছিল। এখন নতুন করে কোনো সময় বলতে চাই না। তবে দুই দেশের মধ্যে ফলপ্রসূ আলোচনা হয়েছে। আগামী ২৪ ও ২৫ নভেম্বর ঢাকায় জয়েন্ট ওয়ার্কিং গ্রুপের পরবর্তী বৈঠকে আলোচনা হবে।প্রবাসীকল্যাণ মন্ত্রী বলেন, স্বল্প অভিবাসন ব্যয়ে কর্মী পাঠানো, উভয় দেশে রিক্রুটিং এজেন্সির সম্পৃক্ততার পরিধি বাড়ানো, মেডিকেল পরীক্ষা এবং কর্মীদের সামাজিক ও আর্থিক সুরক্ষা, তথ্য আদান-প্রদান বিষয়ে মালয়েশিয়ার সঙ্গে ফলপ্রসূ আলোচনা হয়েছে। কয়েকটি বিষয়ে সিদ্ধান্ত নেওয়া যায়নি, যা আগামী বৈঠকে চূড়ান্ত হতে পারে। এরপর শ্রমবাজারটি চালু হওয়ার নির্দিষ্ট সময় বলা যাবে।স্বল্প খরচে বিদেশের শ্রমবাজারে কর্মী পাঠিয়ে বৈদেশিক মুদ্রা অর্জন করা সরকারের লক্ষ্য উল্লেখ করে ইমরান আহমদ বলেন, এতে দেশ এগিয়ে যাবে। এরই মধ্যে জাপান এবং কম্বোডিয়ায় বিনা খরচে শ্রমিক পাঠানো শুরু হয়েছে। সামনে চীনেও শ্রমিক পাঠানো শুরু হবে। বিদেশে কর্মী পাঠাতে পারলে মানুষ বাঁচবে, দেশ বাঁচবে। যত পাঠানো যাবে, ততই দেশের উন্নয়ন হবে।বিদেশে কর্মী পাঠানোর ক্ষেত্রে অনিয়মের সঙ্গে জড়িত থাকায় এরই মধ্যে ১৬৪টি রিক্রুটিং এজেন্সির লাইসেন্স বাতিল করা হয়েছে। শুধু তাই নয়, অনিয়মের জন্য এ বছর একাধিক এজেন্সিকে সাড়ে তিন কোটি টাকা জরিমানা করা হয়েছে।