এবার বড় পর্দায় মাইকেল জ্যাকসন
মাইকেল জ্যাকসন কেবল জনপ্রিয় তারকা নন, বিশ্ব সংগীতের মঞ্চে তিনি নিজেই একটা সাম্রাজ্য। তাঁর সাম্রাজ্যের ভক্তদের জন্য সুখবর। বড় পর্দায় আসবে মাইকেল জ্যাকসনের জীবনী। আর এই ছবিটি নির্মাণ করবেন ‘বোহেমিয়ান র‍্যাপসোডি’ ছবির প্রযোজক গ্রাহাম কিং। খবরটি নিশ্চিত করেছে ভ্যারাইটি।শোনা যাচ্ছে, ‘কিং অব পপ’ মাইকেল জ্যাকসনের জীবনকে বড় পর্দার জন্য চিত্রনাট্যে রূপ দেবেন জন লোগান। এর আগে জন লোগান ‘গ্লাডিয়েটর’, ‘দ্য অ্যাভিয়েটর’, ‘হুগো’, ‘স্কাইফল’, ‘স্পেকট্রা’ প্রভৃতি ছবির চিত্রনাট্য লিখেছেন।গ্রাহাম কিংয়ের একজন মুখপাত্র মাইকেল জ্যাকসনের বায়োপিক নির্মাণের বিষয়টি নিশ্চিত করেছে। তবে জন লোগান এর কাহিনি লিখছেন কিনা, তা নিশ্চিত করেননি।এর আগে ওয়েড রবসন ও জিমি সেফচাক নামের দুই শিশুর যৌন হয়রানির বিষয় নিয়ে নির্মিত হয়েছে তথ্যচিত্র ‘লিভিং নেভারল্যান্ড’। ইতিমধ্যে এই তথ্যচিত্র ব্যাপক আলোচনা ও সমালোচনার সৃষ্টি করেছে। এই ছবিতে মূলত এই দুই তরুণের বক্তব্যকে গুরুত্ব দেওয়া হয়েছে।যদিও মাইকেল জ্যাকসনের পরিবার এই তথ্যচিত্রকে কুরুচিপূর্ণ আর তথ্যচিত্রের দুই কথককে মিথ্যাবাদী উল্লেখ করে এক বিবৃতিতে বলেছে, ‘ওয়েড রবসন ও জিমি সেফচাক মিথ্যাবাদী। জ্যাকসন জীবিত থাকাকালে তাঁরা বলেছিলেন, তিনি তাঁদের কোনো যৌন হয়রানি করেননি। জ্যাকসনের মৃত্যুর পর আবার তাঁরা এসব দাবি করতে শুরু করেছেন। জ্যাকসনের খ্যাতিকে নোংরাভাবে ব্যবসায়িক স্বার্থে ব্যবহার করা হচ্ছে।’  ইতিমধ্যে জ্যাকসনের পরিবারের পক্ষ থেকে এইচবিও কর্তৃপক্ষকে ১০ কোটি মার্কিন ডলারের মানহানির মামলা করা হয়েছে। মামলাটি এখনো চলছে।