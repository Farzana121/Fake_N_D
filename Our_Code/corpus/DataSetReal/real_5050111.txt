সৃজিতের সঙ্গে বিয়ে নিয়ে মুখ খুললেন মিথিলা
‘কোনো একটা সম্পর্ক তো অবশ্যই আছে।’ সৃজিত মুখার্জির সঙ্গে সম্পর্ক নিয়ে বললেন মিথিলা। তিনি এখন আছেন দিল্লিতে। সেখান থেকে হোয়াটসঅ্যাপে আজ বৃহস্পতিবার দুপুরে প্রথম আলোর সঙ্গে কথা বলেছেন তিনি। ভারতের টাইমস অব ইন্ডিয়া পত্রিকার অনলাইন সংস্করণ থেকে জানা গেছে, আগামী বছর ২২ ফেব্রুয়ারি সৃজিত মুখার্জির সঙ্গে আপনার বিয়ে হচ্ছে। আবার আপনার বন্ধুর কাছ থেকে জানা গেছে, বিয়েটা ডিসেম্বরে হচ্ছে। কোনটা ঠিক? বললেন, ‘পুরো ব্যাপারটি আমাদের একান্ত ব্যক্তিগত। আমরা ব্যাপারটিকে ব্যক্তিগত রাখতে চাই। প্রাইভেসি বলে তো একটা শব্দ আছে। আমি এসব নিয়ে বলতে পছন্দ করি না। আমার আরও অনেক কাজ আছে। আর এসব কেন জনসমক্ষে বলতে হবে? যদি খুব প্রয়োজন হয়, তাহলে আমার পরিবার আর কাছের মানুষদের সঙ্গে শেয়ার করব।’মিথিলা এখন আছেন কলকাতায়। গত সোমবার তিনি দিল্লি গিয়েছিলেন। দিল্লিতে দ্য ওবেরয়ে সাউথ এশিয়া সেফটি সামিট আয়োজন করেছে ফেসবুক। সাইবার জগৎকে নারী আর শিশুদের জন্য কীভাবে নিরাপদ করা যায়, এখানে তা নিয়ে আলোচনা হচ্ছে। ব্র্যাকে আরলি চাইল্ড ডেভেলপমেন্ট প্রোগ্রাম বিভাগের প্রধান মিথিলা। এই সম্মেলনে তিনি ব্র্যাকের প্রতিনিধি হিসেবে অংশ নিচ্ছেন। তাঁর সঙ্গে আরও আছেন নবনীতা চৌধুরী। তিনি ব্র্যাকের প্রিভেন্টিং ভায়োলেন্স অ্যাগেইনস্ট উইমেন ইনিশিয়েটিভ বিভাগের পরিচালক। জানালেন, আগামী মঙ্গলবার তাঁরা দেশে ফিরবেন।ভারতের এ সময়ের অন্যতম জনপ্রিয় চলচ্চিত্র নির্মাতা সৃজিত মুখার্জিকে নাকি বিয়ে করছেন বাংলাদেশের ছোট পর্দার জনপ্রিয় অভিনয়শিল্পী, মডেল ও উপস্থাপক মিথিলা। এই বিয়ে নিয়ে আজ মিথিলা বললেন, ‘এটা সারপ্রাইজ থাকুক।’ সারপ্রাইজটা কেমন হতে পারে? বললেন, ‘বিয়ে হতে পারে, না–ও হতে পারে। বিয়ে হলে জানতে পারবেন, না হলেও জানতে পারবেন।’এর আগে প্রথম আলোকে নিজেদের সম্পর্ক নিয়ে মিথিলা বলেছেন, ‘আমরা ভালো বন্ধু।’ আর আজ বললেন, ‘শেষ পর্যন্ত আমাদের সম্পর্ক কোথায় গড়াবে, তা সময় বলে দেবে। তখন সবাই জানতে পারবেন।’তাঁদের সম্পর্ককে দুজনের পরিবার কীভাবে দেখছে? মিথিলা বললেন, ‘আমাদের দুজনের পরিবারের মধ্যে ভালো যোগাযোগ আছে। দুই পরিবারের মানুষজন একে অপরকে চেনেন, জানেন। আসলে কিছু না জেনেই সংবাদমাধ্যমগুলো লিখছে। তাতে আমাদের কাছের মানুষজন বিভ্রান্ত হচ্ছেন।’গত শুক্রবার গুলশানে আড়ংয়ের শোরুমে সৃজিত মুখার্জি ও মিথিলাকে কেনাকাটা করতে দেখা গেছে। তখন তাঁদের সঙ্গে মিথিলার মেয়ে আইরাও ছিল। তাঁদের কেনাকাটার কয়েকটি ছবি সামাজিক যোগাযোগমাধ্যম ফেসবুকে ভাইরাল হয়েছে। এ ব্যাপারে মিথিলা বললেন, ‘সৃজিত তখন ঢাকায় গিয়েছিলেন। আমরা তো কেনাকাটার জন্য কোথাও যেতেই পারি।’এদিকে নিজেদের সম্পর্ক আর বিয়ে নিয়ে বিভিন্ন জায়গায় বিভিন্ন তথ্য দিচ্ছেন সৃজিত মুখার্জি। টাইমস অব ইন্ডিয়ার প্রতিবেদন নিয়ে মঙ্গলবার রাতে প্রথম আলোকে তিনি বলেছেন, ‘ভুল খবর।’ আপনারা বিয়ে করছেন? বললেন, ‘নো কমেন্টস।’ আর মিথিলার সঙ্গে তাঁর সম্পর্কের ব্যাপারে সৃজিত বললেন, ‘এ প্রসঙ্গে আর কিছু বলতে চাই না।’ইটিভিকে দেওয়া ভিডিও সাক্ষাৎকারে সৃজিত মুখার্জি বলেছেন, ‘আমিও তো শুনছি আমার বিয়ের কথা। দেখছি শুনছি পড়ছি, ভালো লাগছে। আমার বিয়ে নিয়ে আমার চারপাশের লোকজন বেশি কথা বলছে, সেটাই আমার কাছে বেশি ইন্টারেস্টিং। এ ক্ষেত্রে আমার বক্তব্য খুব একটা গুরুত্বপূর্ণ নয়।’বিয়ের তারিখ নিয়ে মঙ্গলবার রাতে আনন্দবাজার পত্রিকার অনলাইন সংস্করণকে সৃজিত মুখার্জি বলেছেন, ‘কোথাও এখনো বিয়ের দিন নির্দিষ্ট করে বলিনি। কিন্তু অনেক জায়গাতেই তা আপনা-আপনি লেখা হয়ে যাচ্ছে। এরপর যদি আমার বিয়ের কার্ড ছাপিয়ে আমাকেই পাঠিয়ে দেওয়া হয়, তা হলেও আমি অবাক হব না।’ তিনি আরও বলেন, ‘এখনই বিয়ের দিন নিশ্চিত করতে পারছি না। তবে শীতকালেই বিয়ে করার ইচ্ছা। ডিসেম্বর থেকে ফেব্রুয়ারি, এই সময়টাই বিয়ের জন্য আমার পছন্দ। কারণ, এ সময় ছবির কাজ কম থাকে। প্রপার ভেন্যু না পেলে বিয়ের দিন পিছিয়েও যেতে পারে। তা হলে বিয়ে করার পরবর্তী সুযোগ হবে জুন মাসে। কারণ, ছবির কাজে ব্যস্ত আছি।’বিয়েটা কোথায় হবে? সৃজিত মুখার্জি বললেন, ‘ডেস্টিনেশন ম্যারেজও করতে পারি। কারণ সবাইকে আমন্ত্রণ জানাতে হবে, এমনটা তো নয়।’