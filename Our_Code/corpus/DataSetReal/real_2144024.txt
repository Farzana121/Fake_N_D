আপাতত হচ্ছে না বঙ্গবন্ধু গোল্ডকাপ ফুটবল
বাংলাদেশ ফুটবল ফেডারেশনের ঘোষণা অনুযায়ী ২১ নভেম্বর থেকে শুরু হওয়ার কথা বঙ্গবন্ধু গোল্ডকাপ। সে হিসেবে টুর্নামেন্টের বাকি আছে আর ৯ দিন। কিন্তু বিশ্বস্ত সূত্র জানিয়েছে, আপাতত হচ্ছে না আন্তর্জাতিক ফুটবলের এই আসর। টুর্নামেন্টটি মাঠে গড়াতে পারে দক্ষিণ এশিয়ান (এসএ) গেমসের পর। বাফুফের ঘনিষ্ঠ সূত্রই নিশ্চিত করেছে বিষয়টি। ১ থেকে ১০ ডিসেম্বর নেপালে অনুষ্ঠিত হবে এস এ গেমস।গত বছর বঙ্গবন্ধু আন্তর্জাতিক গোল্ডকাপ ফুটবল টুর্নামেন্টে খেলেছে ৬টি দল। কিন্তু এবার কতটি খেলবে, তা চূড়ান্ত করতে পারছিল না বাফুফে। বাফুফে কর্তাদের মুখে কখনো শোনা গিয়েছে ৪টি আবার কখনো ৬ টি। শেষ পর্যন্ত বিদেশি দল নিশ্চিত না করতে পারার জন্যও পিছিয়ে যেতে পারে টুর্নামেন্টটি।গত ২৬ অক্টোবর বাফুফের নির্বাহী কমিটির সভায় ৪টি দল নিয়ে টুর্নামেন্ট আয়োজনের সিদ্ধান্ত হয়েছিল। কিন্তু জাতির জনকের নামে টুর্নামেন্ট মাত্র ৪ দল নিয়ে আয়োজন করলে কেমন হবে, তা নিয়ে প্রশ্ন ওঠে। লিগভিত্তিক খেলার পর ফাইনাল। এতে ম্যাচ কম এবং টুর্নামেন্ট জমবে না বলে অনেকেরই বিশ্বাস। এ কারণেই সিদ্ধান্ত বদলে ছয় দলের কথা ভাবা। নতুনভাবে খোঁজা হচ্ছে যে দুটি দল, সেই তালিকায় আছে পূর্ব তিমুর, চীনা তাইপে, তাজিকিস্তান। এর আগে স্বাগতিক বাংলাদেশ বাদে চূড়ান্ত করা হয় শ্রীলঙ্কা ও মঙ্গোলিয়াকে। ৪ দলের টুর্নামেন্ট হলে চতুর্থ দলটি হবে লাওস অথবা কম্বোডিয়া। শেষ পর্যন্ত কোনো কিছু চূড়ান্ত না হওয়ার আগেই টুর্নামেন্ট না হওয়ার খবর পাওয়া গেল।