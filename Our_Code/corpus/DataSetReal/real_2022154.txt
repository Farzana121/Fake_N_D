সব কিনে ফেলছে সফটব্যাংক গ্রুপ
জাপানের বহুজাতিক শিল্পগোষ্ঠী সফট ব্যাংক গ্রুপ যেন সব কিনে ফেলছে। সম্ভাবনা আছে—তথ্য প্রযুক্তিভিত্তিক এমন কোনো ব্যবসা পেলেই বিনিয়োগ করছে তারা। তহবিলের অভাবে যেসব প্রতিষ্ঠান এগোতে পারছে না, সেগুলোতেও ঢুকে পড়ছে সফট ব্যাংক। সফট ব্যাংক এত দিন ইউরোপ-আমেরিকার দেশগুলোতে নজর দিলেও এখন প্রতিবেশী ভারতেও বড় বিনিয়োগের ঘোষণা দিয়েছে, যদিও ভারতে আগে থেকেই বড় বিনিয়োগ আছে গ্রুপটির।নামের সঙ্গে ব্যাংক থাকলেও আসলে এটা বাণিজ্যিক ব্যাংক নয়। তবে জাপানের ব্যাংকে তাদের বিনিয়োগ আছে। আর সারা বিশ্বেই তথ্যপ্রযুক্তির মাধ্যমে আর্থিক ও সেবা ব্যবসার সঙ্গে জড়িত সফট ব্যাংক। সফট ব্যাংক গ্রুপের বার্ষিক প্রতিবেদন অনুযায়ী, সব মিলিয়ে তাদের সহযোগী প্রতিষ্ঠান ১ হাজার ৩০২টি। সহযোগী আছে ৪২৩টি, যৌথ বিনিয়োগ প্রতিষ্ঠান আছে ২৬টি। গোষ্ঠীটির স্থায়ী কর্মী মাত্র ১৯২ জন। তবে চুক্তিভিত্তিক কর্মীর সংখ্যা ৭৬ হাজার ৮৬৬।আর যুক্তরাষ্ট্রভিত্তিক ম্যাগাজিন ফোর্বস-এর হিসাবে শীর্ষ ১০০ ডিজিটাল কোম্পানিতে সফট ব্যাংকের অবস্থান ১৩। আর শীর্ষ প্রতিষ্ঠানগুলোর মধ্যে সফট ব্যাংকের অবস্থান ৮৩। সফট ব্যাংকের বাজার মূলধন শনিবার বিকেলে ছিল ১১ লাখ ২৪০ কোটি ডলার।১৯৮১ সালে প্রতিষ্ঠিত জাপানি উদ্যোক্তা মাসায়োসি সান কোম্পানিটি প্রতিষ্ঠা করেন। এর প্রথম নাম ছিল সফট ব্যাংক করপোরেশন। প্রথমে প্যাকেটজাত সফটওয়্যার বিতরণের মধ্য দিয়ে ব্যবসা শুরু করে তারা। ১৯৮২ সালে প্রকাশনা ব্যবসাও শুরু করে। ১৯৯০ সালের জুলাইয়ে কোম্পানিটির নাম পরিবর্তন করে রাখা হয় সফট ব্যাংক করপোরেশন। জাপানের ব্যাংকে তাদের বিনিয়োগ আছে। আর সারা বিশ্বেই তথ্যপ্রযুক্তির মাধ্যমে আর্থিক ও সেবা ব্যবসার সঙ্গে জড়িত সফট ব্যাংক।সফট ব্যাংক গ্রুপ করপোরেশন একটি জাপানি বহুজাতিক হোল্ডিং কোম্পানি। এর প্রধান কার্যালয় জাপানের টোকিও শহরে। বিশ্বের অনেক বড় কোম্পানিতে এদের বিনিয়োগ আছে। সফট ব্যাংক করপোরেশন, সফট ব্যাংক ভিশন ফান্ড, এআরএম হোল্ডিংস থেকে শুরু করে স্প্রিন্ট, আলিবাবা, ইয়াহু জাপান, উবার, ওলা, হাইক, পেটিএম, উইওয়ার্ক ইত্যাদি কোম্পানিতে সফট ব্যাংকের বিনিয়োগ আছে।সফট ব্যাংকের সবশেষ বিনিয়োগের খবর পাওয়া যায় গত মাসে। সংকট থেকে উত্তরণের লক্ষ্যে সমস্যাজর্জরিত মার্কিন আবাসন স্টার্টআপ উইওয়ার্কে প্রায় ১ হাজার কোটি ডলারের বিনিয়োগের ঘোষণা দেয় তারা। এই সহায়তার বিনিময়ে উইওয়ার্কের ৮০ শতাংশ মালিকানা পাচ্ছে সফট ব্যাংক। এর আগে সংকট কাটাতে আইপিওর মাধ্যমে অর্থ সংগ্রহের চেষ্টা করে ব্যর্থ হয় উইওয়ার্ক। নিউইয়র্কে একটি মাত্র অফিস থেকে কাজ শুরু করা উইওয়ার্কের বর্তমানে ৫০০ টিরও বেশি স্থানে উপস্থিতি আছে।এ নিয়ে এক বিবৃতিতে সফট ব্যাংক জানায়, নতুন অর্থায়ন হিসেবে স্টার্টআপটিকে ৫০০ কোটি ডলার দেওয়া হবে। এর পাশাপাশি এখন থাকা অংশীদারদের জন্য ৩০০ কোটি ডলার পর্যন্ত দেওয়া হবে। এ চুক্তির ফলে মার্কিন কোম্পানিটিতে সফট ব্যাংকের বিনিয়োগের পরিমাণ দাঁড়াবে ১ হাজার ৩০০ কোটি ডলারের বেশি, যদিও উইওয়ার্কের বাজারমূল্য মাত্র ৮০০ কোটি ডলার। তবে চলতি বছরের জানুয়ারি মাসে উইওয়ার্কের বাজারমূল্য ছিল ৪ হাজার ৭০০ কোটি ডলার।সম্প্রতি ভারতে আরও ২০০ থেকে ৪০০ কোটি ডলার বিনিয়োগের ঘোষণা দেয় সফট ব্যাংক। ভিশন তহবিল থেকে এই বিনিয়োগ করবে গ্রুপটি। এর আগে ভারতে প্রায় এক হাজার কোটি ডলার বিনিয়োগ করে সফট ব্যাংক। এর মধ্যে আছে তথ্য প্রযুক্তির মাধ্যমে আর্থিক সেবাদাতা পেটিএম, প্রযুক্তিভিত্তিক হোটেল বুকিং সংস্থা ওয়ো, অনলাইন কেনাকাটা প্রতিষ্ঠান ফার্স্ট ক্রাইসহ আরও বেশ কয়েকটি। এর মধ্যে ৮ বিলিয়ন ডলারই এসেছে ভিশন তহবিল থেকে।ফিন্যান্সিয়াল টাইমস, বিবিসি, রয়টার্স ও ব্লুমবার্গ।