কপিল দেবের স্টাইলে রণবীর সিংয়ের ‘নটরাজ শট’
ইনস্টাগ্রাম ও টুইটারে রণবীর সিং গতকাল সোমবার তাঁর নতুন চলচ্চিত্র ‘এইটি থ্রি’র একটি ছবি শেয়ার করেছেন। ছবির ক্যাপশনে তিনি লিখেছেন, ‘নটরাজ শট’। ছবিতে দেখা যাচ্ছে, সেই ‘নটরাজ শট’ মেরে বলের দিকে তাকিয়ে আছেন রণবীর সিং। ‘হরিয়ানা হ্যারিকেন’ নামে পরিচিত ভারতের কিংবদন্তি অলরাউন্ডার ও জাতীয় ক্রিকেট দলের সাবেক অধিনায়ক কপিল দেবকে নিয়ে চলচ্চিত্র তৈরি করছেন পরিচালক কবীর খান। সেই চলচ্চিত্রে কপিল দেবের ভূমিকায় অভিনয় করছেন বলিউড তারকা ডেকান ক্রনিকলের প্রতিবেদন থেকে জানা গেছে, ইনস্টাগ্রাম ও টুইটারে রণবীর সিংয়ের শেয়ার করা ছবি দেখে অনেকেই মন্তব্য করেছেন, এ যেন হুবহু কপিল দেব। দুজনের অদ্ভুত মিল। ছবিতে রণবীর সিংকে হুবহু কপিল দেবের মতোই লাগছে। মাথার চুল একেবারে কপিল দেবের মতো করে ছাঁটা। চলচ্চিত্রে তিনি যে ‘নটরাজ শট’ মেরেছেন, তার সঙ্গেও কপিল দেবের যথেষ্ট মিল রয়েছে। শুটিং শুরু করার আগে কপিল দেবকে কাছ থেকে দেখার জন্য তাঁর বাসায় গিয়ে ১০ দিন কাটিয়েছেন রণবীর সিং। কপিল দেবের কাছ থেকে প্রয়োজনীয় প্রশিক্ষণ নিয়েছেন। চলচ্চিত্রে কপিল দেবের স্ত্রী রোমি ভাটিয়ার ভূমিকায় অভিনয় করছেন দীপিকা পাড়ুকোন। বিয়ের পর প্রথম তাঁরা একসঙ্গে কোনো ছবিতে কাজ করেছেন।ছবিটা দেখে বলিউড তারকা আরশাদ ওয়ারসি লিখেছেন, ‘কপিল দেবকে কি রণবীর সিংয়ের মতো দেখতে লাগছে, নাকি রণবীর সিংকে কপিল দেবের মতো!’ আরেক বলিউড তারকা কুণাল কোহলি পাশাপাশি আসল কপিল দেবের ‘নটরাজ শট’ আর ‘এইটি থ্রি’ ছবিতে রণবীর সিংয়ের শটের ছবি দিয়ে লিখেছেন, ‘রণবীর সিং ধীরে ধীরে একজন মেধাবী ও দক্ষ অভিনেতায় পরিণত হয়েছেন।’রণবীর সিংকে পর্দার জন্য প্রায় হুবহু কপিল দেবের মতো করে তৈরি করার পুরো কৃতিত্ব মেকআপ শিল্পীদের। কপিল দেবের খুব পরিচিত গোঁফ এবং চুলের স্টাইল হুবহু রেখেছেন তাঁরা।কবীর খান এর আগে শাহরুখ খানকে নিয়ে তৈরি করেন ‘চাক দে ইন্ডিয়া’। তাঁর নতুন চলচ্চিত্র ‘এইটি থ্রি’র মূল বিষয়বস্তু হলো ১৯৮৩ সালে পরাক্রমশালী ওয়েস্ট ইন্ডিজ ক্রিকেট দলের বিরুদ্ধে ভারতের জাতীয় ক্রিকেট দলের প্রথম বিশ্বকাপ জয়। তখন ভারতের জাতীয় ক্রিকেট দলের অধিনায়ক ছিলেন কপিল দেব।আগামী বছরের ১০ এপ্রিল প্রেক্ষাগৃহে মুক্তি পাবে কবীর খানের ‘এইটি থ্রি’। চলচ্চিত্রটি প্রযোজনা করছে সাজিদ নাদিওয়াদওয়ালা, মধু মন্টেনা আর রিলায়েন্স এন্টারটেইনমেন্ট।