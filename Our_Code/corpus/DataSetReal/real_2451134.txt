‘কাল গাড়ি আসে নাই তাই মালের ক্রাইসিস’
রাজধানীর মালিবাগ বাজারে থরে থরে সাজানো ফুলকপি, বাঁধাকপি, লাউ, চিচিঙ্গা, টমেটোসহ নানা সবজি। সবজির সরবরাহ মোটামুটি থাকলেও দাম চড়া। নতুন সড়ক পরিবহন আইন সংস্কারের দাবিতে গতকাল বুধবার পরিবহনমালিক-শ্রমিকদের ‘কর্মবিরতির’ ফল এই চড়া দাম। কাল গভীর রাতে এই কর্মবিরতি বন্ধে সরকারের সঙ্গে রফা হলেও আজও দেশের বিভিন্ন সড়কে চলেনি যানবাহন।মালিবাগের কাঁচাবাজারের সবজি বিক্রেতা মো. আমিরুল ইসলাম বললেন, ‘কালকে গাড়ি আসে নাই। মালের ক্রাইসিস (সংকট)। ক্রাইসিসের কারণে প্রতিটা মালের দামই কেজিতে ৫ থেকে ১৫ টাকা বেড়ে গেছে। বেশি দামে কিনে এনে মাল বিক্রি করতে পারতাছি না। কাস্টমার ডাকাত বলে।’ তিনি আরও অভিযোগ করেন, কারওয়ান বাজার থেকে সব মাল ফড়িয়ারা কিনে নিয়ে দাম বাড়িয়ে দিচ্ছেন।এই বাজারে প্রতি কেজি নতুন আলুর দাম ১১০ টাকা। টমেটো ১২০ টাকা, শিম ৬০–৭০ টাকা, লাউ ৬০ টাকা, পটোল ৬০, ঝিঙে ৮০ টাকা, চিচিঙ্গা ৭০ টাকা, করলা ৬০ টাকা, গাজর ৮০ টাকা, মুলা ৬০ টাকা, লম্বা বেগুন ৭০ টাকা, ফুলকপি ৫০ থেকে ৮০ টাকা, বাঁধাকপি ৫০ এবং শসার দাম ১০০ টাকা। গতকালের তুলনায় প্রতিটি সবজির দাম ৫ থেকে ১৫ টাকা বেড়েছে।এই বাজারে সবজিতে কিনতে আসা মো. আশকর আলী বললেন, ‘সবজির দাম অনেক বেশি। গতকাল এক দাম দেখে গেছি, আজকে আরেক দাম। সবজির দাম কেজিতে ১০ থেকে ২০ টাকা বেড়ে গেছে। বিক্রেতারা বলছে, অবরোধ, মাল আসেনি ইত্যাদি।’হাতিরপুল কাঁচাবাজারে চিত্রও অনেকটা তাই। এই বাজারের সবজি বিক্রেতা মো. দেলোয়ার হোসেন বললেন, ‘ধর্মঘটের কারণে পাইকারি বাজারে কিছু কিছু মালের দাম দ্বিগুণ হয়ে গেছে। পরশু যে কাঁচা মরিচের দাম ছিল ২০০ টাকা পাল্লা (৫ কেজি), তা আজ ৪০০ টাকা। কপি ছিল ৩০ টাকা পিস, সেটার পাইকারি দাম ৫০ টাকা হয়ে গেছে। অন্যান্য সবজির দামও দ্বিগুণ। পাইকারি বাজারে দাম বাড়ায় খুচরা বাজারে ৫ থেকে ১০ টাকা বেড়ে গেছে।’শাকসবজির দাম হঠাৎ খানিকটা বেড়ে যাওয়ায় নগরবাসীর ক্ষোভও শোনা গেল। এমন একজন সাইফুল হাসান। তিনি বেসরকারি প্রতিষ্ঠানে চাকরি করেন। হাতিরপুল বাজারে কেনাকটা করতে এসে তিনি বললেন, ‘বাজারের এমাথা থেকে ওমাথা ঘুরছি। সবকিছুই মনে হচ্ছে ক্রয়ক্ষমতার ঊর্ধ্বে। আমাদের সাধারণ মানুষের নাভিশ্বাস উঠে যাচ্ছে।’ কিন্তু ক্ষোভ প্রকাশ করেন, বলেন, ‘ছোটবেলা থেকে শুনছি শ্রেণি তিনটি—উচ্চবিত্ত, মধ্যবিত্ত ও নিম্নবিত্ত। এ দেশে এখন আর মধ্যবিত্ত নেই। আমরাই এখন নিম্নবিত্ত। আমাদের আয়ের চেয়ে ব্যয় বেশি হয়ে যাচ্ছে, কিন্তু আমাদের দেখার মতো কেউ নেই।’কারওয়ান বাজারে কিছু কিছু সবজির দাম কম। আলু ১০০ টাকা, টমেটো ৯০ থেকে ১০০ টাকা, শিম ৫০ থেকে ৬০ টাকা, লাউ (বড়) ৮০ টাকা, বরবটি ৮০ টাকা, পটোল ৬০ টাকা , চিচিঙ্গা ৬০ টাকা, করলা ৮০ টাকা, গাজর ৮০ টাকা, মুলা ৫০ টাকা, লম্বা বেগুন ৫০ টাকা, ফুলকপি ৪০ থেকে ৬০ টাকা, বাঁধাকপি ৪০ এবং শসা ১০০ টাকা।