লক্ষ্মীপুরে রান্না করা খাবার ‘বিনা মূল্যে’ পাচ্ছে শিক্ষার্থীরা
দারিদ্র্যপীড়িত এলাকার শিশুদের বিদ্যালয়ে অবস্থান নিশ্চিত করা ও ক্ষুধা নিবারণের লক্ষ্যে সরকারের গৃহীত ‘স্কুল মিল কার্যক্রম’ লক্ষ্মীপুরে চালু করা হয়েছে। এর মধ্য দিয়ে বিদ্যালয়ের ছাত্রছাত্রীদের জন্য নিয়মিত বিনা মূল্যে শুকনো খাবারের পাশাপাশি রান্না করা খাবারেরও ব্যবস্থা চালু হলো।গত ৩০ অক্টোবর দুপুরে সদর উপজেলার ধর্মপুর সরকারি প্রাথমিক বিদ্যালয়ে আনুষ্ঠানিকভাবে এ কার্যক্রমের উদ্বোধন করেন জেলা প্রশাসক অঞ্জন চন্দ্র পাল। এ সময় বিদ্যালয়ের শিক্ষার্থীদের মাঝে রান্না করা খাবার (ডিম খিচুড়ি) বিতরণ করা হয়।অঞ্জন চন্দ্র পাল বলেন, স্কুল মিল কার্যক্রম সরকারের একটি যুগান্তকারী পদক্ষেপ। দারিদ্র্যপীড়িত এলাকার শিশুশিক্ষার্থীদের বিদ্যালয়ে উপস্থিতি বৃদ্ধি ও তাদের স্বাস্থ্যের কথা চিন্তা করে এ কর্মসূচি গৃহীত হয়েছে।উল্লেখ্য, সারা দেশে পাইলট প্রোগ্রাম হিসেবে ১৬টি উপজেলার ১০৪টি শিক্ষাপ্রতিষ্ঠানে বিস্কুটের পাশাপাশি স্কুল মিল কর্মসূচি চালু করা হবে। এর মধ্যে লক্ষ্মীপুর সদর উপজেলা একটি। প্রথম পর্যায়ে এ উপজেলার ৩০টি প্রাক-প্রাথমিক ও প্রাথমিক বিদ্যালয়কে পাইলটিং হিসেবে গ্রহণ করা হয়েছে।সদর উপজেলা নির্বাহী কর্মকর্তা (ইউএনও) শফিকুর রিদোয়ান আরমান শাকিলের সভাপতিত্বে উদ্বোধনী অনুষ্ঠানে জেলা প্রশাসক অঞ্জন চন্দ্র পাল প্রধান অতিথি ছিলেন। অনুষ্ঠানে বিশেষ অতিথি ছিলেন অতিরিক্ত জেলা প্রশাসক (সার্বিক) মোহাম্মদ সফিউজ্জামান ভূঁইয়া, জেলা প্রাথমিক শিক্ষা কর্মকর্তা মনছুর আলী চৌধুরী, সদর উপজেলা শিক্ষা কর্মকর্তা মোহাম্মদ মনিরুজ্জামান মোল্লা। এ ছাড়া স্থানীয় তেওয়ারীগঞ্জ ইউনিয়ন পরিষদের চেয়ারম্যান মো. ওমর হোসাইন ভুলু, ধর্মপুর সরকারি প্রাথমিক বিদ্যালয়ের ব্যবস্থাপনা কমিটির সভাপতি জীবন কৃষ্ণ দেবনাথ, প্রধান শিক্ষক শরীফ আহম্মদসহ বিদ্যালয়ের অন্যান্য শিক্ষক, শিক্ষার্থী ও অভিভাবকেরা অনুষ্ঠানে উপস্থিত ছিলেন।