জকিগঞ্জে তরুণকে নির্যাতনের ঘটনায় চারজনকে রিমান্ডের আবেদন
সিলেটের জকিগঞ্জে তরুণকে ঝুলিয়ে নির্যাতনের ঘটনায় গ্রেপ্তার চারজনের প্রত্যেককে সাত দিনের রিমান্ডের আবেদন করা হয়েছে। আজ শুক্রবার দুপুরে সিলেট জেলা আদালতে চারজনকে সোপর্দ করে জকিগঞ্জ থানা-পুলিশ। আরও তথ্য উদঘাটনে তাঁদের প্রত্যেকের সাত দিন করে রিমান্ডের আবেদন জানান মামলার তদন্তকারী কর্মকর্তা জকিগঞ্জ থানার পরিদর্শক (তদন্ত) সুশান্ত কুমার পাল। বিষয়টি নিশ্চিত করেছেন জকিগঞ্জ থানার ভারপ্রাপ্ত কর্মকর্তা (ওসি) মীর মো. আবদুন নাসের।গতকাল বৃহস্পতিবার রাতে নির্যাতনের ঘটনায় মামলা করেন জকিগঞ্জের বাসিন্দা গিয়াস উদ্দিন। মামলায় উল্লেখ করেন, গত ২৪ মার্চ তাঁকে চুরির অপবাদ দিয়ে কাজলশাহর ইউনিয়ন পরিষদের সদস্য এবাদুর রহমানের বাড়িতে নিয়ে ঝুলিয়ে নির্যাতন করা হয়।বৃহস্পতিবার সন্ধ্যায় মামলার মূল আসামি আবদুস ছালামকে সিলেটের কানাইঘাটের সীমান্তবর্তী এলাকা কারাবাল্লা থেকে গ্রেপ্তার করা হয়। এরপর তাঁর আরও তিন সহযোগীকে গ্রেপ্তার করে পুলিশ। তাঁরা হলেন জকিগঞ্জের কাজলশাহর ইউপির সদস্য এবাদুর রহমান, একই এলাকার আনোয়ার হোসেন ও মো. শাহজাহান।পুলিশ সূত্রে জানা গেছে, গত ২৪ মার্চ সিলেটের জকিগঞ্জের কাজলশাহর ইউনিয়নের নোয়াগ্রামে গিয়াস উদ্দিন নামের তরুণকে বাঁশের সঙ্গে ঝুলিয়ে নির্যাতন করা হয়। এ ঘটনার ভিডিও সামাজিক যোগাযোগমাধ্যম ফেসবুকে ভাইরাল হয় গত বুধবার। এরপর থেকে নির্যাতনের শিকার ও নির্যাতনকারীদের শনাক্ত করতে মাঠে নামে পুলিশ।জকিগঞ্জ থানার ওসি মীর মো. আবদুন নাসের প্রথম আলোকে বলেন, রিমান্ডের ব্যাপারে পরবর্তী তারিখে জানা যাবে। আসামিদের জেলহাজতে প্রেরণের নির্দেশ দিয়েছেন আদালত।আরও পড়ুন:পা বেঁধে ঝুলিয়ে নির্যাতনের ঘটনায় আটক আরও ৩পা-বেঁধে ঝুলিয়ে নির্যাতনের ভিডিও ভাইরাল, ইউপি সদস্য আটক