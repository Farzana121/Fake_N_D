ইডেনে প্যারাট্রুপারদের শো বাতিল, থাকছে মধ্যাহ্নভোজ
ইডেন টেস্টে টসের আগে আকাশ থেকে প্যারাট্রুপাররা (ছত্রীসেনা) নেমে এসে গোলাপি বল তুলে দেবেন ভারত ও বাংলাদেশ অধিনায়কের হাতে। গোলাপি টেস্ট ঘিরে এমন আয়োজনের কথাই এর আগে জানিয়েছিল ক্রিকেট অ্যাসোসিয়েশন অব বেঙ্গল (সিএবি)। কিন্তু শেষ মুহূর্তে নিরাপত্তার কারণে প্যারাট্রুপারদের ‘শো’ বাতিল করেছে সিএবি। ভারতের সংবাদমাধ্যম ‘হিন্দুস্তান টাইমস’ সিএবি-র সূত্র মারফত জানিয়েছে, নিরাপত্তা নিয়ে ছাড়পত্র না মেলায় বাতিল করা হয়েছে প্যারাট্রুপারদের শো।নিজেদের ইতিহাসে প্রথমবারের মতো দিবারাত্রির টেস্টে আজ ইডেনে মুখোমুখি হচ্ছে ভারত-বাংলাদেশ। ঐতিহাসিক এ ম্যাচ ঘিরে নানা রকম আয়োজন করেছে সিএবি। শেষ মুহূর্তে আয়োজনের সূচি অনুযায়ী সংবাদমাধ্যম জানিয়েছে, ভারতের কেন্দ্রীয় স্বরাষ্ট্রমন্ত্রী অমিত শাহ ইডেন টেস্টের উদ্বোধনী দিনে থাকতে পারছেন না। ইডেনের ঐতিহ্যবাহী ঘণ্টা বাজিয়ে টেস্ট ম্যাচের উদ্বোধন করবেন বাংলাদেশের প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দ্যোপাধ্যায়।ইডেন গার্ডেনসে আজ বাংলাদেশ সময় দুপুর দেড়টায় দিবারাত্রির টেস্টে বাংলাদেশের মুখোমুখি হবে ভারত। ঐতিহাসিক এ ম্যাচ নিয়ে নানা রকম আয়োজন করা হয়েছে। তবে বাতিল করা হয়েছে প্যারাট্রুপার শোদিবারাত্রির টেস্টে সাধারণত আগে চা বিরতি এবং পরে নৈশভোজের বিরতি দেওয়া হয়। ইডেন টেস্টে কিন্তু তেমনটি ঘটবে না। যেহেতু শীতকালে এ ম্যাচ আয়োজন করা হচ্ছে তাই সাধারণ টেস্ট ম্যাচের মতোই প্রথম সেশন শেষে লাঞ্চ এবং শেষ সেশনের আগে ২০ মিনিটের চা বিরতি দেওয়া হবে। আইসিসির নিয়ম অনুযায়ী, দুই দল আলোচনার ভিত্তিতে ‘প্লেয়িং কন্ডিশন’ পাল্টাতে পারে।লাঞ্চ বিরতি চলাকালীন ভারতীয় ক্রিকেটের ‘ফ্যাব ফাইভ’ খ্যাত সাবেক ক্রিকেটারদের নিয়ে একটি ‘চ্যাট শো’-র আয়োজন করা হবে। যেখানে থাকবেন শচীন টেন্ডুলকার, রাহুল দ্রাবিড়, অনিল কুম্বলে, ভিভিএস লক্ষ্মণ ও সৌরভ গাঙ্গুলি। ভারতের আরও বেশ কয়েকজন সাবেক ক্রিকেটার আজ উপস্থিত থাকবেন ইডেনে। এ ছাড়াও বাংলাদেশের প্রথম টেস্ট দলে খেলা সাবেক ক্রিকেটারেরাও থাকবেন ইডেনে।চা বিরতি চলাকালীন দর্শকদের যন্ত্রসংগীত শোনানোর ব্যবস্থাও রাখা হয়েছে। এ সময় ল্যাপ অব অনার দেওয়া হবে সাবেক অধিনায়কদের। প্রথম দিনের খেলা শেষে গান গাইবেন বাংলাদেশের কিংবদন্তি সংগীতশিল্পী রুনা লায়লা।