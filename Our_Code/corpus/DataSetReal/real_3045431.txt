এনআরসি হবে সারা দেশেই: অমিত শাহ
মার্কিন যুক্তরাষ্ট্রের আন্তর্জাতিক ধর্মীয় স্বাধীনতা কমিশনের প্রতিবেদনের বিরূপ মন্তব্য সত্ত্বেও ভারতের স্বরাষ্ট্রমন্ত্রী অমিত শাহ নতুন করে জানিয়ে দিলেন, আসামের ধাঁচে সারা দেশেই নাগরিকপঞ্জি তৈরি করা হবে। তিনি বলেন, এই পঞ্জি তৈরিতে কখনো কোনো ধর্মকে নিশানায় নেওয়া হয়নি। তাই কোনো ধর্মের কারও উদ্বিগ্ন হওয়ার কারণ নেই।ভারতীয় সংসদের উচ্চ কক্ষ রাজ্যসভায় গতকাল বুধবার অমিত শাহ এই কথা জানানোর পাশাপাশি বলেন, পড়শি তিন দেশের নিপীড়িত ও অত্যাচারিত অমুসলমান শরণার্থীদের ভারতীয় নাগরিকত্ব দেওয়া হবে।অমিত শাহ হঠাৎ কেন উদ্বেগের বিষয়টি টানলেন, তা নিয়েও আলোচনা শুরু হয়েছে। মাত্র কদিন আগে যুক্তরাষ্ট্রের আন্তর্জাতিক ধর্মীয় স্বাধীনতা কমিশনের প্রতিবেদনে সরাসরি বলা হয়, আসামের এনআরসির লক্ষ্য ধর্মীয় সংখ্যালঘুদের, বিশেষ করে মুসলমানদের, ঘরছাড়া ও দেশছাড়া করা। রিপোর্টে বলা হয়, ভারতে ধর্মীয় স্বাধীনতার গতি নিম্নমুখী।ভারতের উত্তর-পূর্বাঞ্চলীয় রাজ্য আসামে এনআরসি তালিকা প্রকাশ হলে দেখা যায়, ১৯ লাখেরও বেশি মানুষ নাগরিকত্বের প্রমাণ দিতে পারেননি। এই ১৯ লাখের অধিকাংশই হিন্দু। এর ফলে রাজ্যের বিজেপি নেতারা এনআরসি তালিকা গ্রহণে আপত্তি জানিয়েছেন। তাঁরা নতুন করে তালিকা তৈরির দাবিও জানিয়েছেন।অন্যদিকে বিজেপির ঘোষিত সিদ্ধান্ত, বাংলাদেশ, পাকিস্তান ও আফগানিস্তান থেকে ধর্মীয় কারণে চলে আসা অমুসলমান শরণার্থীদের ভারতীয় নাগরিকত্ব দেওয়া হবে। এই সংক্রান্ত নাগরিকত্ব সংশোধন বিল সংসদের শীতকালীন অধিবেশনে আনার কথা। বুধবার এনআরসি প্রসঙ্গে আলোচনার সময় অমিত শাহও এই বিল আনার প্রয়োজনীয়তার কথা তোলেন। কিন্তু এই নিয়ে বিপত্তিরও শেষ নেই। উত্তর-পূর্বাঞ্চলের প্রায় সব রাজ্যের রাজনৈতিক নেতারা এই বিলের বিরোধিতা শুরু করেছেন। যদিও অমিত শাহের কথার সুর শুনে বোঝা যাচ্ছে তাঁর দল এই বিল ও এনআরসি কোনোটা নিয়েই পিছু হটতে রাজি নয়।