‘শার্ট দেখে ভাইয়ের লাশ চিনলাম’
লাশবাহী ব্যাগটির দিকে অশ্রুসিক্ত নয়নে তাকিয়ে আছেন শামীম। বিশ্বাস হচ্ছে না কী হয়ে গেল! গতকাল সোমবার একসঙ্গে বের হয়েছিলেন দুই ভাই আলামিন ও শামীম। আজ একজন নিথর। মুখ দেখে চেনার উপায় নেই। শার্ট দেখে ভাইয়ের লাশ শনাক্ত করেছেন শামীম।গতকাল রাত ১১টার দিকে সিলেটের শায়েস্তাগঞ্জ স্টেশন থেকে চট্টগ্রামগামী উদয়ন এক্সপ্রেসে উঠেছিলেন দুই ভাই। চট্টগ্রামের রুবিগেট এলাকায় ১০ তলা ভবনের একটি নির্মাণকাজে যোগ দিতে যাচ্ছিলেন তাঁরা। দিবাগত রাত ২টা ৪৮ মিনিটে কসবা উপজেলার মন্দবাগে চট্টগ্রাম থেকে ঢাকাগামী তূর্ণা নিশীথা এক্সপ্রেসের সঙ্গে সংঘর্ষ হয় উদয়ন এক্সপ্রেসের। সংঘর্ষে এখন পর্যন্ত ১৫ জন নিহত হয়েছেন বলে জানা গেছে। তাঁদের মধ্যে একজন হলেন শামীমের বড় ভাই আলামিন।আলামিন (২৮) ও শামীমের বাড়ি হবিগঞ্জের বানিয়াচং উপজেলার মদনমোরজ এলাকায়। বাবার নাম আইয়ুব হোসেন। দুই ভাই রাজমিস্ত্রির কাজ করেন।ঘটনাস্থলের কাছে বায়েক শিক্ষা সদন উচ্চবিদ্যালয়ে একটি অস্থায়ী ক্যাম্প খোলা হয়েছে। সেখানে ১০টি লাশের সঙ্গে আলামিনের লাশ রয়েছে। ভোর থেকে শেষ খবর পাওয়া পর্যন্ত ভাইয়ের লাশের পাশেই বসে আছেন শামীম। বলেন, আলামিনের দুই মেয়ে এক ছেলে। পরিবার নিয়ে সুখের একটি সংসার ছিল তাঁর। কঠোর পরিশ্রমী আলামিন ছোটবেলা থেকে রাজমিস্ত্রির কাজ করছেন। ১৪ বছরের অভিজ্ঞতা তার। পাঁচ বছর আগে ভাইয়ের সঙ্গে শামীমও রাজমিস্ত্রির কাজ শুরু করেন।কাঁদতে কাঁদতে শামীম বলেন, একসঙ্গে বের হলাম। এখন শার্ট দেখে ভাইয়ের লাশ চিনলাম।আরও পড়ুন:কসবায় দুটি ট্রেনের সংঘর্ষট্রেন দুর্ঘটনায় ৩টি তদন্ত কমিটি গঠন‘তূর্ণা নিশীথা সিগন্যাল অমান্য করে’ব্রাহ্মণবাড়িয়ায় দুই ট্রেনের সংঘর্ষে কমপক্ষে ১৫ জন নিহত