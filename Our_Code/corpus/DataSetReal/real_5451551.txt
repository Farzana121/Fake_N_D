এসএ গেমসে সোনার হরিণের খোঁজে বাকি
গভীর রাতে ঘুম ভেঙে গেলে প্রায়ই আকাশের দিকে তাকিয়ে কথাটা ভাবেন আবদুল্লাহ হেল বাকি, ‘তবে কি এসএ গেমসটা আমার জন্য আক্ষেপ হয়েই থাকবে?’ আগামী ১-১০ ডিসেম্বর নেপালে বসছে এসএ গেমসের তেরোতম আসর। কাঠমান্ডুতে ৩ ডিসেম্বর শুরু হবে শুটিং। দেশসেরা শুটারের মনে গত কয়েক দিন ধরেই ঘুরেফিরে আসছে এই কথাগুলো।এমন ভাবাটাও মোটেও অমূলক নয়! ছেলেদের ১০ মিটার এয়ার রাইফেলে ২০১০ দিল্লি কমনওয়েলথ গেমসে জিতেছেন ব্রোঞ্জ। ২০১৪ গ্লাসগো কমনওয়েলথে জেতেন রুপা। আর ২০১৮ গোল্ডকোস্ট কমনওয়েলথে তো সোনার পদকটা নিশ্বাস ছোঁয়া দূরত্বে ফেলে এসেছেন। সেবার রুপাজয়ী বাকি ফাইনালে করেন ২৪৪.৭ পয়েন্ট। আর ২৪৫ পয়েন্ট পেয়ে সোনা জেতেন অস্ট্রেলিয়ান ডেন স্যাম্পসন। মাত্র ০.৩ পয়েন্টে সোনা হাতছাড়া হওয়ায় আফসোস তো হতেই পারে! আজারবাইজানে ২০১৭ সালে দলগত মিশ্র ইভেন্টে সৈয়দা আতকিয়া হাসানের সঙ্গে জুটি গড়ে জিতেছেন সোনা।এশিয়ার বাইরে যার এত এত সাফল্য সেই বাকিই কিনা এখনো দক্ষিণ এশিয়ায় নিজের শ্রেষ্ঠত্ব প্রমাণ করতে পারেননি। ২০১০ ঢাকা গেমসে প্রথম অংশ নিয়ে এককে কোনো পদক নেই। দলগত সোনা জেতেন আসিফ হোসেন খান ও শোভন চৌধুরীর সঙ্গে। আর থ্রি পজিশনে জেতেন রুপা। এরপর ২০১৬ গুয়াহাটি গেমসে ফাইনালে উঠলেও পঞ্চম হয়ে বাদ পড়েন। তবে দলগত ইভেন্টে বাকি, শোভন ও অঞ্জন কুমার জেতেন রুপা। বাকির শোকেসে তাই এসএ গেমসের সোনা নেই একটাও। এই নিয়ে নিশ্চয় আফসোসে পোড়েন? প্রশ্নটা করতেই ফোনের অন্য প্রান্তে শোনা গেল বাকির হতাশায় ভরা কণ্ঠ, ‘আফসোস তো আছেই। আমার মনে হয় খেলোয়াড়দের মধ্যে আমিই সবচেয়ে বেশি দুর্ভাগা। কমনওয়েলথ গেমসে অল্পের জন্য সোনা জিততে পারলাম না। অলিম্পিকেও ফাইনালে উঠতে পারিনি।’রিও অলিম্পিকের বাছাইয়ে বাকির স্কোর ছিল ৬২১. ২। অথচ অনুশীলনে নিয়মিতই ৬২৭ স্কোর করেন। জার্মানিতে গত মাসে উচ্চতর অনুশীলনে গিয়েছিলেন, সেখানেই করেছিলেন এমন স্কোর। আর আজও অনুশীলনে করেছেন ৬২৪.৬। অবশ্য এমন স্কোর করলে যে কোনো আন্তর্জাতিক গেমসেই বাছাই পার হওয়া সম্ভব। আপাতত তাই এসএ গেমসের সেরা আটেই পাখির চোখ করছেন বাকি, ‘এবার এসএ গেমসে আমার প্রথম লক্ষ্যই থাকবে ফাইনাল। এরপর নিজের সেরাটাই দেওয়ার চেষ্টা থাকবে।’ভারতীয় শুটারদের সঙ্গে লড়াই করেই সোনা জেতাটা কঠিনই হবে বাকির জন্য। রবি কুমার, জিতু রায়দের সঙ্গে তবুও টেক্কা দিতে চান বাকি, ‘এখন যারা খেলছে ওরা যথেষ্ট শক্তিশালী। হয়তো প্রত্যাশার চাপ থাকবে। কিন্তু কে কি করছে সেটা নিয়ে আমার কোনো মাথাব্যথা নেই। আমি নিজের সেরাটাই দিতে চাই।’গুয়াহাটিতে গত আসরে শুটিংয়ে সবচেয়ে বেশি প্রত্যাশা ছিল বাকিকে ঘিরে। কিন্তু হতাশ করেছিলেন বাকি। সবাইকে চমকে দিয়ে ৫০ মিটার পিস্তলে সোনা জেতেন শাকিল আহমেদ। আর ফেবারিট বাকি শাকিলের বিজয় মঞ্চের দিকে চেয়ে আফসোসে পুড়েছিলেন। কিন্তু এবার আর সেটি চান না। অধরা সোনার হরিণটা এবার যে ধরতেই হবে বাকির।