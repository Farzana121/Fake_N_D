ভৈরবে ৪ ঘণ্টা ৪০ মিনিট পর ট্রেন চলাচল শুরু
কিশোরগঞ্জের ভৈরবে ট্রেনের বগি লাইনচ্যুত হওয়ার ৪ ঘণ্টা ৪০ মিনিট পর কিশোরগঞ্জ-ঢাকা ও ময়মনসিংহের সঙ্গে চট্টগ্রামসহ পূর্বাঞ্চলে ট্রেন চলাচল ফের চালু হয়েছে। আখাউড়া থেকে একটি উদ্ধারকারী ট্রেন এসে উদ্ধারকাজে অংশ নেওয়ার পর বিকেল ৫টা ৩৫ মিনিটে লাইন ট্রেন চলাচলের উপযোগী হয়। কিছুক্ষণ পর থেকে থাকা ট্রেনগুলো একে একে গন্তব্যের উদ্দেশে ছেড়ে যেতে শুরু করে।দুর্ঘটনার কারণে চট্টগ্রাম থেকে ছেড়ে আসা আন্তনগর বিজয় এক্সপ্রেস ও ঢাকা থেকে ছেড়ে আসা আন্তনগর কিশোরগঞ্জ এক্সপ্রেস ট্রেনটি ভৈরব স্টেশনে আটকা পড়ে। ময়মনসিংহ থেকে আসা একটি লোকাল ট্রেন কুলিয়ারচর স্টেশনে থেমে থাকে। কিশোরগঞ্জ থেকে ছেড়ে আসা ঢাকাগামী আন্তনগর এগারসিন্ধুর এক্সপ্রেস ট্রেনটির যাত্রা বিলম্ব হয়। বিভিন্ন স্টেশনে একাধিক ট্রেন আটকা পড়ায় যাত্রীদের দুর্ভোগের শিকার হতে হয়। পরে আখাউড়া থেকে উদ্ধারকারী ট্রেনটি বেলা দুইটার দিকে দুর্ঘটনাস্থলে পৌঁছে উদ্ধারকাজ শুরু করে।ভৈরব স্টেশনমাস্টার কামরুজ্জামান বলেন, উদ্ধারকাজ শেষে বিকেল ৫টা ৩৫ মিনিটে লাইনটি ট্রেন চলাচলের জন্য উপযোগী হয়।আরও পড়ুন: ভৈরবে বগি লাইনচ্যুত, ট্রেন চলাচল বন্ধ