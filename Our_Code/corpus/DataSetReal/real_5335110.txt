শুটিংয়ে হৃদ্‌রোগে আক্রান্ত হয়ে আইসিইউতে নায়িকা
অল্ট বালাজির ‘গান্দি বাত’ ওয়েব সিরিজের চতুর্থ এপিসোড ‘হানিমুন অন হুইলস’-এ অভিনয় করে দারুণ আলোচিত হন ছোট পর্দা ও বড় পর্দার অভিনয়শিল্পী গেহানা বশিষ্ঠ। এবার তিনি টানা ৪৮ ঘণ্টা আরেকটি ওয়েব সিরিজের শুটিং করে অসুস্থ হয়ে পড়েন। টাইমস অব ইন্ডিয়ার প্রতিবেদন থেকে জানা গেছে, মুম্বাইয়ের মধ আইল্যান্ড এলাকায় শুটিংয়ের সময় তিনি হঠাৎ হৃদ্‌রোগে আক্রান্ত হন। মুহূর্তেই জ্ঞান হারিয়ে মাটিতে লুটিয়ে পড়েন। গত বৃহস্পতিবার এ ঘটনা ঘটেছে।গতকাল শুক্রবার হাসপাতালের চিকিৎসক প্রণব কাবরা জানিয়েছেন, দীর্ঘ সময় টানা শুটিং, শরীরে প্রয়োজনীয় পুষ্টির ঘাটতি, পাশাপাশি না ঘুমানো আর নিয়ন্ত্রণহীন ডায়াবেটিস—সব মিলিয়ে পরিস্থিতি জটিল হয়ে গেছে। শুটিং ইউনিট থেকে জানা গেছে, তিনি কোনো ওষুধ খেয়েছিলেন আর সঙ্গে এনার্জি ড্রিংক খেয়েছিলেন। তাতেই সঙ্গে সঙ্গে বিপত্তি ঘটেছে।তিনি আরও জানিয়েছেন, গেহানা বশিষ্ঠের চিকিৎসার জন্য এরই মধ্যে একটি মেডিকেল বোর্ড গঠন করা হয়েছে। এই বোর্ডের সদস্যরা এরই মধ্যে গেহানা বশিষ্ঠের প্রয়োজনীয় পরীক্ষা করিয়েছেন। সেসব পরীক্ষার প্রতিবেদনও তাঁদের হাতে এসেছে। সেই প্রতিবেদনের ওপর ভিত্তি করে তাঁরা চিকিৎসা দিচ্ছেন। কিন্তু চিকিৎসায় যতটা সাড়া প্রয়োজন, ততটা পাওয়া যাচ্ছে না।গেহানা বশিষ্ঠ প্রথম অভিনয় করেন ‘ফিল্মি দুনিয়া’ ছবিতে। এরপর তিনি হিন্দি ও তেলেগু ভাষার অনেক ছবিতে অভিনয় করেছেন। অভিনয় করেছেন টিভি সিরিয়াল ও ৭০টি উল্লেখযোগ্য ব্র্যান্ডের বিজ্ঞাপনচিত্রে। 