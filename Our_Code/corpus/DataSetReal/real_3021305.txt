হংকংয়ের স্থানীয় পরিষদ নির্বাচনে রেকর্ড ভোট
হংকংয়ে অনুষ্ঠিত হচ্ছে স্থানীয় পরিষদ নির্বাচন। আজ রোববার হংকংয়ে এই নির্বাচনের ভোট গ্রহণ করা হয়। এখন পর্যন্ত পাওয়া খবর অনুযায়ী, এই নির্বাচনে রেকর্ডসংখ্যক ভোট পড়েছে।বার্তা সংস্থা রয়টার্সের খবরে বলা হয়েছে, এই নির্বাচনকে হংকংয়ের প্রধান নির্বাহী ক্যারি লামের জন্য অগ্নিপরীক্ষা হিসেবে বিবেচনা করা হচ্ছে। ছয় মাস ধরে উত্তাল হয়ে থাকা হংকংয়ের নির্বাচনই বলে দেবে ক্যারি লামের প্রতি জনগণের সমর্থন কতটা রয়েছে।সরকারি হিসাব অনুযায়ী, স্থানীয় সময় বিকেল সাড়ে পাঁচটার (বাংলাদেশ সময় বেলা সাড়ে তিনটা) আগ পর্যন্ত ২৩ লাখের বেশি ভোট পড়েছে। এই হিসাবে ভোট পড়ার হার ৫৬ শতাংশের বেশি।রাজনৈতিক অস্থিরতাই স্থানীয় নির্বাচনে ভোট বেশি পড়ার কারণ বলে মনে করা হচ্ছে। গত বছর হওয়া সর্বশেষ স্থানীয় পরিষদ নির্বাচনে ভোট পড়েছিল মোট ১৪ লাখ ৭০ হাজার।ভোট গ্রহণ শেষ হতে আরও প্রায় চার ঘণ্টা লাগবে। এরপর চলবে গণনা। স্থানীয় সময় মধ্যরাতের আগে ফল ঘোষণা শুরুর কোনো সম্ভাবনা নেই।এ বছর বেশিসংখ্যক ভোট পড়ার কারণ হিসেবে ৩০ বছর বয়সী এক ভোটার রয়টার্সকে বলেন, বেশি ভোট পড়ার অর্থই হচ্ছে মানুষ এখন সর্বজনীন ভোটাধিকারে আস্থাশীল। এটি তাঁদের প্রতিজ্ঞারও বহিঃপ্রকাশ।চীনের কাছে অপরাধী প্রত্যর্পণ-সম্পর্কিত একটি আইনের বিরোধিতা করে হংকংয়ে বিক্ষোভের সূচনা হয়েছিল চলতি বছরের মার্চের শেষে। আইনটির বিরোধিতা করে গত ৩১ মার্চ প্রথম বিক্ষোভ সমাবেশের ডাক দেন আন্দোলনকারীরা। পরে এপ্রিলে আরেকটি বড় বিক্ষোভের ডাক দেওয়া হয়, যা পরে পুরো হংকংয়ে ছড়িয়ে পড়ে। আইনটি পরে বাতিল করা হলেও বিক্ষোভ থামেনি। সময়ের সঙ্গে বিক্ষোভকারীরা গণতন্ত্রের দাবিটি সামনে নিয়ে আসেন। হংকংয়ের এই আন্দোলনকে চীনের প্রেসিডেন্টের সি চিন পিংয়ের জন্য এযাবৎকালের সবচেয়ে বড় পরীক্ষা বলে মনে করা হচ্ছে।হংকংয়ের স্থানীয় পরিষদের ৪৫২ সিটের বিপরীতে এবার প্রতিদ্বন্দ্বিতা করছেন ১ হাজার ১০৪ জন প্রার্থী, যা একটি রেকর্ড। এবারের নির্বাচনে নথিভুক্ত ভোটারের সংখ্যাও আগের রেকর্ড ভেঙে ফেলেছে। এবার মোট ৪১ লাখ ভোটার তালিকাভুক্ত হয়েছেন।হংকংয়ের আইনসভার সেই অর্থে ক্ষমতা না থাকলেও অভ্যন্তরীণ কিছু বিষয়ের জন্য এটি বেশ গুরুত্বপূর্ণ। এবারের নির্বাচনে যদি গণতন্ত্রপন্থীরা বিজয়ী হন, তাহলে তাঁরা হংকংয়ের আইনসভায় ৬টি আসন ও ১ হাজার ২০০ সদস্যবিশিষ্ট প্যানেলের ১১৭টি আসন দখল করতে পারবেন। এই প্যানেলের মাধ্যমেই হংকংয়ের প্রধান নির্বাহী মনোনীত হন।