‘পারিবারিক কারণে’ দেশে ফিরছেন মোসাদ্দেক
টি-টোয়েন্টি সিরিজ হারের ধাক্কা সামলাতে না সামলাতেই টেস্ট সিরিজ খেলার জন্য ইন্দোরে রওনা দিচ্ছে বাংলাদেশ দল। টেস্ট দলের বাকি সব সদস্য আজ নাগপুর থেকে সরাসরি ইন্দোরে গেলেও যাচ্ছেন না মোসাদ্দেক। পারিবারিক কারণে দেশে ফিরে আসতে হচ্ছে তাঁকে।আজ দুপুরে টেস্ট দলে জায়গা না পাওয়া বাকি খেলোয়াড়দের সঙ্গে নাগপুর থেকে দিল্লি ফিরবেন এই অলরাউন্ডার। সেখান থেকে ঢাকার ফ্লাইট ধরবেন তিনি। রাত সোয়া নয়টায় ঢাকায় পা দেবেন তিনি, এমনটাই জানা গেছে। মোসাদ্দেকের সফরসঙ্গী হবেন টেস্ট দলে জায়গা না পাওয়া নাঈম শেখ, আফিফ হোসেন, আরাফাত সানি, আবু হায়দার রনি, শফিউল ইসলাম, সৌম্য সরকার ও আমিনুল ইসলাম।টেস্ট সিরিজের জন্য সবাই যেখানে নাগপুর থেকে ইন্দোরে রওনা দিচ্ছেন, সেখানে মোসাদ্দেককে ফিরতে হচ্ছে দেশে। পারিবারিক কারণে দেশে ফিরছেন এই তারকা।এখন ফিরে আসলেও প্রথম টেস্টের আগে দলের সঙ্গে আবার যোগ দেবেন কী না, সে ব্যাপারে এখনো নিশ্চিত ভাবে জানায়নি বিসিবি। আশা করা হচ্ছে, আগামী বৃহস্পতিবার প্রথম টেস্ট শুরুর আগেই দলের সঙ্গে যোগ দেবেন মোসাদ্দেক।টি-টোয়েন্টি সিরিজের প্রথম দুই ম্যাচে তেমন ভালো খেলেননি মোসাদ্দেক। প্রথম ম্যাচে ব্যাটিংয়ের সুযোগ পাননি। বল হাতে ৮ রান দিয়ে ছিলেন উইকেটশূন্য। দ্বিতীয় ম্যাচে ৭ রানে অপরাজিত থাকলেও দলের প্রয়োজন মেটাতে পারেননি। রোহিত শর্মার তাণ্ডবে পড়ে বোলিংয়ে ১ ওভারেই দিয়েছিলেন ২১ রান। তৃতীয় টি-টোয়েন্টিতে কুঁচকির চোটের কারণে বিশ্রাম দেওয়া হয়েছিল তাকে।বাংলাদেশের টেস্ট দল সাদমান ইসলাম, ইমরুল কায়েস, সাইফ হাসান, মুমিনুল হক (অধিনায়ক), লিটন দাস, মুশফিকুর রহিম, মোসাদ্দেক হোসেন, মাহমুদউল্লাহ, মেহেদী হাসান মিরাজ, মোহাম্মদ মিঠুন, তাইজুল ইসলাম, নাইম হাসান, মোস্তাফিজুর রহমান, আল-আমিন হোসেন, আবু জায়েদ, এবাদত হোসেন।