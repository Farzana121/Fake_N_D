ইডেনে দিনের খেলা শেষে গান গাইবেন রুনা লায়লা
ভারতের কলকাতার ইডেন গার্ডেনসে আজ শুক্রবার শুরু হচ্ছে গোলাপি বলের টেস্ট। ভারত-বাংলাদেশের এই টেস্ট ম্যাচ ঘিরে উৎসাহের শেষ নেই। জানা গেছে, আজ ইডেন গার্ডেনসে গান গাইবেন বাংলাদেশের কিংবদন্তি শিল্পী রুনা লায়লা। আজ দিনের খেলা শেষে তিনি ইডেনের মঞ্চে উঠবেন। আজকের অনুষ্ঠানে কী গান গাইবেন তিনি? রুনা লায়লা জানান, ‘সাধের লাউ’, ‘বন্ধু তিন দিন’, ‘দমাদম মাস্ত কালান্দর’ গানগুলো তো থাকছেই, এ ছাড়া আরও কয়েকটি গান গাইবেন। এরই মধ্যে কলকাতায় পৌঁছে গেছেন তিনি।রুনা লায়লা বলেছেন, ‘ইডেনে গান গাইব। এমন একটা অনুষ্ঠানে আমি থাকতে পারব, ভালো লাগছে। আমাকে আমন্ত্রণ জানানোর জন্য সৌরভ গাঙ্গুলীকে ধন্যবাদ। আমিও ভেতরে-ভেতরে উদ্দীপ্ত হয়ে আছি এত বড় স্টেডিয়ামে হাজার হাজার মানুষের সামনে গান গাইব বলে।’এবারই প্রথম গোলাপি বলে টেস্ট খেলবে দুই দেশ। তাই ম্যাচটিকে স্মরণীয় করে রাখার জন্য ভারতীয় ক্রিকেট কন্ট্রোল বোর্ডের উদ্যোগের শেষ নেই। আজকের পরিকল্পনা নিয়ে জানা গেছে, শুরুতেই থাকছে পুলিশ ব্যান্ড শো। তারপর এইচআইভি-আক্রান্ত শিশুদের হাত ধরে মাঠে প্রবেশ করবেন দুই দেশের ক্রিকেটাররা। বাংলাদেশের প্রধানমন্ত্রী শেখ হাসিনা এবং ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায় মাঠে গিয়ে দুই দেশের ক্রিকেটারদের সঙ্গে পরিচিত হবেন। বেলা ১টায় ইডেনে টস হবে সোনার কয়েন দিয়ে। টসের পর দুই দেশের জাতীয় সংগীত পরিবেশন করা হবে।ইডেনে ঘণ্টা বাজিয়ে প্রথম দিনের খেলার সূচনা করবেন শেখ হাসিনা ও মমতা বন্দ্যোপাধ্যায়। এ সময় উপস্থিত থাকবেন বিসিসিআইয়ের প্রেসিডেন্ট সৌরভ গাঙ্গুলী, বিসিবির প্রেসিডেন্ট নাজমুল হাসান পাপন, শচীন টেন্ডুলকারসহ অনেকে। প্রথম সেশনের খেলা শুরু হবে বেলা দেড়টায়।খেলার প্রথম ব্রেকে বেলা সাড়ে ৩টায় ভারতীয় ক্রিকেটের পাঁচ নক্ষত্র—শচীন টেন্ডুলকার, সৌরভ গাঙ্গুলী, রাহুল দ্রাবিড়, ভিভিএস লক্ষণ আর অনিল কুম্বলেকে নিয়ে মাঠে চ্যাট শো হবে। দ্বিতীয় ব্রেকে সন্ধ্যা ৬টা ১০ মিনিটে ভারতের ক্রিকেট দলের সাবেক অধিনায়কদের গাড়ি করে ইডেন প্রদক্ষিণ করানো হবে। থাকবেন ক্রীড়া জগতের অন্য নক্ষত্ররাও।আজকের খেলা শেষে ইডেন মাতাবেন রুনা লায়লা।এরপর ২০০০ সালে সৌরভ গাঙ্গুলীর নেতৃত্বে ভারত ও বাংলাদেশের ক্রিকেটারদের সংবর্ধনা জানানো হবে। সংবর্ধনা জানানো হবে বাংলাদেশের প্রধানমন্ত্রী শেখ হাসিনাকেও।সব শেষে গান গাইবেন ভারতের জনপ্রিয় সংগীতশিল্পী জিত্‍ গাঙ্গুলী।আজ মাঠে সাবেক ক্রিকেটারদের পাশাপাশি থাকছেন মেরি কম, সানিয়া মির্জা, পিভি সিন্ধু, গোপী চাঁদ, অভিনব বৃন্দা প্রমুখ।আজকের খেলা দেখতে মাঠে থাকবেন বলিউডের জনপ্রিয় তারকা রানী মুখার্জি। টাইমস অব ইন্ডিয়াকে জানালেন, খেলা দেখার পাশাপাশি তিনি নিজের আগামী ছবি ‘মার্দানি টু’র প্রচার করবেন। বললেন, ‘দারুণ অভিজ্ঞতা হবে। এই ম্যাচ থেকে দারুণ কিছু স্মৃতি তৈরি হবে আমার। ভরা ইডেনে “মার্দানি টু” ছবির প্রচার করব। খুবই গুরুত্বপূর্ণ কিছু বিষয় দর্শকদের সামনে তুলে ধরব।’