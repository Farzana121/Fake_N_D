ঢাকা থেকে সারা দেশে নৌ চলাচল শুরু
ঘূর্ণিঝড় ‘বুলবুলের’ কারণে টানা ৫৯ ঘণ্টা বন্ধ থাকার পর আজ সোমবার ঢাকা নদীবন্দর থেকে সারা দেশে নৌযান চলাচল শুরু হয়েছে। ঢাকা নদীবন্দরের নৌযান পরিদর্শক মো. শাহনেওয়াজ এ তথ্যের সত্যতা নিশ্চিত করেছেন। তিনি বলেন, আবহাওয়া স্বাভাবিক হওয়ায় ঢাকা নদীবন্দর থেকে দক্ষিণাঞ্চলের ৪২টি নৌপথে যান চলাচল শুরু হয়েছে। তবে যাত্রী উপস্থিতি কম ছিল।ঘূর্ণিঝড় ‘বুলবুলের’ কারণে গত শুক্রবার সন্ধ্যা সাতটার পর থেকে ঢাকা নদীবন্দর সদরঘাট টার্মিনাল থেকে কোনো যাত্রীবাহী লঞ্চ ছেড়ে যায়নি। শুক্রবার নৌ নিরাপত্তা ও ট্রাফিক ব্যবস্থাপনা বিভাগের পক্ষ থেকে ঘূর্ণিঝড় বুলবুলের কারণে ঢাকা নদীবন্দর সদরঘাট টার্মিনালে সব ধরনের যাত্রীবাহী নৌযান চলাচল বন্ধ রাখার সিদ্ধান্ত নেওয়া হয়। লঞ্চ চলাচল বন্ধ থাকায় অনেক যাত্রীকে মালামাল নিয়ে টার্মিনালে অবস্থান করতে দেখা যায়।