গুলশানের ওয়ান্ডারল্যান্ড পার্ক শিশুদের জন্য উন্মুক্ত করুন: রাদওয়ান মুজিব
রাজধানী ঢাকায় শিশুদের খেলাধুলার চর্চা ও স্বাস্থ্য রক্ষায় আরও অনেক বেশি উন্মুক্ত মাঠ প্রয়োজন বলে মন্তব্য করেছেন সেন্টার ফর রিসার্চ অ্যান্ড ইনফরমেশনের (সিআরআই) ট্রাস্টি রাদওয়ান মুজিব সিদ্দিক। তিনি বঙ্গবন্ধু শেখ মুজিবুর রহমানের দৌহিত্র।আজ রোববার দেওয়া এক ফেসবুক পোস্টে গুলশানের পুরোনো ওয়ান্ডারল্যান্ড অ্যামিউসমেন্ট পার্ক শিশুদের জন্য উন্মুক্ত খেলার মাঠ করার আহ্বান জানান রাদওয়ান মুজিব।রাদওয়ান তাঁর দেওয়া পোস্টে বলেন, পুরোপুরি নির্মাণকাজ শেষ হওয়ার আগেই ওয়ান্ডারল্যান্ড পার্কে শিশুরা ভিড় করছে, খেলছে; একইভাবে তারা খেলার সুযোগ পাচ্ছে গুলশান ইয়ুথ ক্লাবে (জিওয়াইসি)। ঢাকায় হাঁটার জন্য পার্ক নির্মাণের পাশাপাশি উন্মুক্ত খেলার স্থান নির্মাণেও সমান গুরুত্ব প্রদান করেন তিনি। রাদওয়ান মুজিব প্রশ্ন করেন, ‘কেন পুরোনো ওয়ান্ডারল্যান্ড একটি উন্মুক্ত খেলাধুলার কেন্দ্রে পরিণত হতে পারবে না? সেখানে যেকোনো সময়ের জন্য উপযোগী কিছু পিচ তৈরি করুন এবং শিশুদের খেলতে দিন।’বিশ্ব স্বাস্থ্য সংস্থার (ডব্লিউএইচও) একটি গবেষণা উদ্বৃত্ত করে রাদওয়ান মুজিব বলেন, বিশ্বে শারীরিকভাবে সবচেয়ে সক্রিয় শিশুদের তালিকায় বাংলাদেশের শিশুরা রয়েছে। কিন্তু সেই সঙ্গে এই প্রতিবেদনে এটিও উল্লেখ আছে, ‘আমাদের দেশে প্রতি তিনজনের মধ্যে দুজন শিশু দিনে এক ঘণ্টা শারীরিক ব্যায়ামের সুযোগ পায় না।’ক্রীড়ামোদী রাদওয়ান মুজিব সিদ্দিক বর্তমান সময়ের বাবা-মায়েদের প্রতি আহ্বান জানিয়ে বলেন, ‘আপনার সন্তানের মাথায় শুধু পড়ালেখার বোঝা চাপাবেন না। তাদের শারীরিকভাবে সক্রিয় হয়ে উঠতে দিন।’ সেই সঙ্গে উন্মুক্ত খেলার মাঠের সংখ্যা বাড়ানোর জন্যও গুরুত্ব দেন তিনি।