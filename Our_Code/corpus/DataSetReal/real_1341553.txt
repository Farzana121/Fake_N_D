৪ বছর পর বিয়ের কথা জানালেন তাঁরা
চার বছর পর প্রকাশ্যে এল অভিনয়শিল্পী জাকিয়া বারী মম ও পরিচালক শিহাব শাহীনের বিয়ের খবর। চতুর্থ বিয়ে বার্ষিকী উপলক্ষে কেক কাটার ছবি ফেসবুকে আপলোড করার পর বিষয়টি প্রকাশ্যে আসে। এদিকে আজ বুধবার দুপুরে প্রথম আলোর সঙ্গে আলাপে মমকে বিয়ের বিষয়টি নিশ্চিতও করেছেন শিহাব শাহীন।মম ও শিহাব শাহীনের প্রেম ও বিয়ের খবরটি অনেক দিন ধরে গুঞ্জন হিসেবে বিনোদন অঙ্গনের বাতাসে উড়ে বেড়াচ্ছিল। দুজনের কেউই অবশ্য তখন বিয়ের কথা স্বীকার করেননি। তবে বিনোদন অঙ্গনের বিভিন্ন ঘরোয়া অনুষ্ঠানে তাঁদের দুজনের একসঙ্গে উপস্থিতি বিয়ের বিষয়টি নিয়ে সন্দেহ দানা বাঁধতে থাকে। অবশেষে গুঞ্জনই সত্যি হলো। আজ বুধবার, ২০ নভেম্বর নিজেদের ফেসবুকে নিজেরাই জানালেন তাঁদের বিয়ের খবর। শুধু তা–ই নয়, নিজেদের চতুর্থ বিবাহবার্ষিকী উপলক্ষে একে অন্যকে শুভেচ্ছাও জানান তাঁরা।বুধবার বেরা একটায় শিহাব শাহীন তাঁর ফেসবুকে মমর সঙ্গে কেক কাটার ছবি দিয়ে ক্যাপশনে লিখেছেন, ‘চতুর্থ বিবাহবার্ষিকীর শুভেচ্ছা জাকিয়া বারী মম’। আর মম তাঁর শুভেচ্ছায় স্বামীকে বলেছেন, ‘তোমাকে অনেক ধন্যবাদ আমাকে এত ভালোবাসা দেওয়ার জন্য।’শিহাব শাহীন জানান, প্রেমের সম্পর্ক শেষে ২০১৫ সালের ২০ নভেম্বর পারিবারিকভাবেই বিয়ে করেছেন তাঁরা।প্রসঙ্গত দুজনেরই এটি দ্বিতীয় বিয়ে। ২০০৬ সালের লাক্স চ্যানেল আই সুপারস্টার হয়ে বিনোদন অঙ্গনে পথচলা শুরু করেন মম। প্রতিযোগিতায় চ্যাম্পিয়ন হিসেবে তৌকীর আহমেদের পরিচালনায় ‘দারুচিনি দ্বীপ’ ছবিতে অভিনয় করে অর্জন করেন জাতীয় চলচ্চিত্র পুরস্কার।