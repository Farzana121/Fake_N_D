জানিয়ে দেওয়া হলো কলকাতা টেস্ট ঘিরে প্রধানমন্ত্রী শেখ হাসিনার সূচি
সন্ধ্যায় ইডেন গার্ডেনসে শুরু হয়েছে মহড়া। কাল থেকে শুরু বাংলাদেশ-ভারতের প্রথম দিবারাত্রি টেস্টে থাকছে বর্ণাঢ্য সাংস্কৃতিক অনুষ্ঠান। অনুষ্ঠান সফল করে তুলতে শিল্পীরা মাঠে প্রস্তুতি চূড়ান্ত করছেন। সন্ধ্যায় জানিয়ে দেওয়া হয়েছে, টেস্টের উদ্বোধনী দিনে বাংলাদেশ প্রধানমন্ত্রী শেখ হাসিনার কর্মসূচিও।প্রধানমন্ত্রী ঢাকার শাহজালাল আন্তর্জাতিক বিমানবন্দর থেকে রওনা দেবেন সকাল ১০টায়। কলকাতায় পৌঁছাবেন ১০টা ২৫ মিনিটে। ইডেনে ১২টা ১০ মিনিটে শেখ হাসিনাকে অভ্যর্থনা জানাবেন পশ্চিমবঙ্গের মুখ্যমন্ত্রী মমতা ব্যানার্জি ও ভারতীয় ক্রিকেট বোর্ডের সভাপতি সৌরভ গাঙ্গুলী।১২টা ২০ মিনিটে বাংলাদেশ প্রধানমন্ত্রী মাঠে গোলাপি বল ও কয়েন হস্তান্তর করবেন ম্যাচ রেফারিকে। ১২টা ৫০ মিনিটে শেখ হাসিনা ও মমতা মুখার্জি আনুষ্ঠানিকভাবে ঘণ্টা বাজিয়ে খেলার উদ্বোধন ঘোষণা করবেন। প্রধানমন্ত্রী প্রথম সেশন মাঠে বসেই দেখবেন। মধ্যাহ্নভোজের পর সৌজন্য সাক্ষাৎ করবেন মমতা ব্যানার্জির সঙ্গে।রাত ৮টায় শেখ হাসিনা উপভোগ করবেন ক্রিকেট অ্যাসোসিয়েশন আয়োজিত সাংস্কৃতিক অনুষ্ঠান। রাত ১০টায় ঢাকার উদ্দেশে কলকাতা ছাড়বেন। তাঁর ঢাকায় পৌঁছানোর কথা রাত ১১টা ৩০ মিনিটে।পরশু সিএবির যুগ্ম সম্পাদক দেবব্রত দাস জানিয়েছিলেন, বাংলাদেশের প্রধানমন্ত্রীর জন্য ভীষণ মূল্যবান এক স্মারক তৈরি করেছেন তাঁরা। স্মারক উপহার হিসেবে বাংলাদেশের প্রধানমন্ত্রীকে শাল-শাড়ি উপহার দেওয়া হবে। টেস্ট উপলক্ষে বিশেষ সোনার মুদ্রা দেওয়া হবে। রুপার বলের ওপর হিরা দিয়ে তৈরি গোলাপি বলের আকারে একটা বিশেষ স্মারক দেওয়া হবে। রুপার লোগোর ওপরে জারকন পাথরে তৈরি স্মারকটি হবে খুবই আকর্ষণীয়।