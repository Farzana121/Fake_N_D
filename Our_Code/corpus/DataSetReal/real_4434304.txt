চাকরি নিয়ে ফ্যাসাদে জাভি
সেদিন কাতার স্পোর্টস ক্লাবের সঙ্গে ম্যাচ ছিল আল-সাদের। ১২ দলের লিগে নবম অবস্থানে থাকা কাতার স্পোর্টস ক্লাবকে হেসেখেলে হারাবে নিজের দল, এটাই ভেবেছিলেন আল সাদের সমর্থকেরা। কিন্তু সেটা হয়নি। উল্টো ৩-০ গোলের হতাশাজনক পরাজয় সঙ্গী হয়েছে তাঁদের। বিরক্তি জাগানিয়া এই পরাজয়ে কোচ জাভি হার্নান্দেজের ছাঁটাই দাবি করেছেন দলটির সমর্থকেরা।কিছুদিন আগে বাংলাদেশের বিপক্ষে খেলে যাওয়া কাতার জাতীয় দলের একাধিক খেলোয়াড় এই আল-সাদ ক্লাবেই খেলেন। গোলরক্ষক সাদ আল শিব, রাইটব্যাক পেদ্রো মিগুয়েল, লেফটব্যাক এশিয়ার সেরা খেলোয়াড় হিসেবে নির্বাচিত আবদেল করিম হাসান, সেন্টারব্যাক তারিক সালমান, মিডফিল্ডার বুয়ালেম খোকি ও সালেম আল হাজরি, উইঙ্গার আকরাম আফিফ— কাতার জাতীয় দলের মেরুদণ্ডই গড়ে দিয়েছেন এই জাভি, বলা যায়। অথচ সেই জাভিই এখন চাকরি নিয়ে টানাটানিতে আছেন।আর থাকবেন না-ই বা কেন? ১২ দলের লিগে জাতীয় দলের একাধিক খেলোয়াড় যে ক্লাবে আছে সে ক্লাবই শীর্ষে থাকবে, সেটাই স্বাভাবিক। কিন্তু না, আল-সাদ পয়েন্ট তালিকার চতুর্থ স্থানে আছে। শীর্ষে থাকা আল দুহাইল ক্লাবের চেয়ে এগারো পয়েন্ট পিছিয়ে আছে তাঁরা। লিগ জয়ের স্বপ্ন শেষ হয়ে গিয়েছে বললেই চলে। এর মধ্যে গত পাঁচ ম্যাচের মধ্যে তিনটিতেই হেরেছে তাঁরা। গত দুই সপ্তাহে আল-আহলির কাছে ২-১ গোলে আর আল দুহাইলের কাছে ৪-১ গোলে পর্যুদস্ত হয়েছে তাঁরা। অথচ গত বছর লিগ শিরোপা এই আল-সাদের ঘরেই গিয়েছিল।কাতার স্পোর্টস ক্লাবের বিপক্ষে প্রথমার্ধে ২-০ পিছিয়ে থাকার পর গ্যালারিতে ‘জাভি আউট’, ‘জাভি আউট’ ধ্বনিতে মুখরিত করে তোলেন আল সাদের সমর্থকেরা। যদিও ম্যাচশেষে আল-সাদের কর্তাব্যক্তিরা জাভিকে আশ্বস্ত করেছেন, চাকরি নিয়ে চিন্তা করার একদম দরকার নেই তাঁর।আগামী মাসে ক্লাব বিশ্বকাপে নিজেদের মাটিতে খেলবে আল-সাদ। যে টুর্নামেন্টে খেলতে আসবে লিভারপুলের মতো ক্লাব। সে টুর্নামেন্টে জাভি যদি ব্যর্থ হন, মালিকপক্ষের এই সমর্থন টেকে নাকি, কে জানে!