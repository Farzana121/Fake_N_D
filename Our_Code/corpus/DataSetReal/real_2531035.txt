মোবাইল কানে, ট্রেনের ধাক্কায় প্রাণ গেল এসআইয়ের
মোবাইলে কথা বলতে বলতে রেললাইন ধরে হাঁটতে গিয়ে ট্রেনের ধাক্কায় প্রাণ গেল নওগাঁর রানীনগর থানার এক উপপরিদর্শকের (এসআই)। তাঁর নাম আক্তারুজ্জামান (৪৮)। আজ মঙ্গলবার দুপুরে রানীনগর রেলস্টেশনের অদূরে এ ঘটনা ঘটে।রানীনগর থানা-পুলিশ জানায়, দুপুর সোয়া ১২টার দিকে এসআই আক্তারুজ্জামান রানীনগর রেলওয়ে স্টেশন এলাকায় কাজ শেষে রেল লাইনের ওপর দিয়ে মোবাইলে কথা বলতে বলতে হাঁটছিলেন। এ সময় চিলাহাটি থেকে খুলনাগামী দ্রুতগামী রুপসা আন্তনগর ট্রেনের সঙ্গে ধাক্কা লেগে ছিটকে পরে গুরুতর আহত হন। তাঁকে প্রথমে নওগাঁ হাসপাতালে ভর্তি করা হয়। সেখানে অবস্থার অবনতি হলে তাঁকে বগুড়া শহীদ জিয়াউর রহমান মেডিকেল কলেজ হাসপাতালে স্থানান্তর করা হয়। সেখানে চিকিৎসাধীন অবস্থায় বিকেলে তিনি মারা যান। রানীনগর থানার ভারপ্রাপ্ত কর্মকর্তা মো. জহুরুল হক জানান, আক্তারুজ্জামান মাদক ও অন্যান্য মামলার ওয়ারেন্ট তামিলের জন্য থানা থেকে বের হয়ে যায়। পরে সে রানীনগর স্টেশনের অদূরে ট্রেনের ধাক্কায় আহত হয় এবং পরে তিনি হাসপাতালে মারা যান।