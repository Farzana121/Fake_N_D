আইনমন্ত্রীর সঙ্গে আবরারের বাবার সাক্ষাৎ
বুয়েটের নিহত শিক্ষার্থী আবরার ফাহাদের বাবা বরকত উল্লাহ আজ বৃহস্পতিবার দুপুরে আইনমন্ত্রীর সঙ্গে দেখা করেছেন। দুপুর ১২টার দিকে পরিবারের আরও দুজন সদস্যসহ গুলশানে মন্ত্রীর বাসায় যান তিনি। সেখানে ১৫ থেকে ২০ মিনিট আইনমন্ত্রীর সঙ্গে একান্তে কথা বলেন তাঁরা।মোবাইল ফোনে যোগাযোগ করা হলে বিকেল পৌনে চারটার দিকে বরকত উল্লাহ প্রথম আলোকে বলেন, ‘হত্যা মামলাটি দ্রুত বিচার ট্রাইব্যুনালে দেওয়ার জন্য আইনমন্ত্রীর কাছে অনুরোধ জানানো হয়। আইনমন্ত্রী সে ব্যাপারে আশ্বাস দেন। একই সঙ্গে বিচার প্রসিকিউশন টিমে পরিবারের পছন্দ অনুযায়ী দুজন আইনজীবীও রাখার ব্যাপারে মত দিয়েছেন আইনমন্ত্রী আনিসুল হক। যত দ্রুত সম্ভব এই হত্যা মামলার বিচার সম্পন্ন করা হবে বলে জানিয়েছেন তিনি।’বরকত উল্লাহ বলেন, মামলার বর্তমান যে অবস্থা তার অগ্রগতিতে আইনমন্ত্রীর কাছে সন্তোষ প্রকাশ করেছেন।