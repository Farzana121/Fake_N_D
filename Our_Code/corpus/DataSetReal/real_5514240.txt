এক বাড়িতেই ৭ হাজার কেজি লবণ
ময়মনসিংহের ত্রিশালে অভিযান চালিয়ে একটি বাড়ি থেকে অবৈধভাবে মজুত করা প্রায় সাত হাজার কেজি লবণ জব্দ করেছে জেলা গোয়েন্দা পুলিশ। এ ঘটনায় ৪ জনকে আটক করা হয়েছে।আজ বুধবার দুপুরে ত্রিশাল উপজেলার ধলা বাজারের কাছে মুজিবর রহমান নামের এক প্রবাসীর বাড়িতে এ অভিযান চালানো হয়।আটক চারজন হলেন শাকিল ইসলাম (১৮), পারভেজ উদ্দিন (২৪), ছালেখ মিয়া (২২) ও হৃদয় ইসলাম (১৯)।জেলা গোয়েন্দা পুলিশের ভারপ্রাপ্ত কর্মকর্তা (ওসি) শাহ্ কামাল আকন্দ জানান, দেশে লবণের দাম বেড়েছে এ ধরনের অযৌক্তিক গুজবকে কাজে লাগিয়ে অতিরিক্ত মুনাফা লাভ করতে কিছু অসাধু ব্যবসায়ী ওই বাড়িতে তিনটি ঘরে কৃত্রিম গুদাম তৈরি করে লবণগুলো মজুত করে রাখে। গোপন সংবাদের ভিত্তিতে সেখানে অভিযান চালায় গোয়েন্দা পুলিশের একটি দল। এ সময় ওই ৭ হাজার কেজি লবণ জব্দ করা হয় এবং সেখান থেকে উক্ত চার ব্যক্তিকে আটক করা হয়।