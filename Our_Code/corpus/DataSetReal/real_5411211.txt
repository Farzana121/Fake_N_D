কবরীর ছবির নায়ক চূড়ান্ত
অনেক দিন ধরে নতুন ছবি ‘এই তুমি সেই তুমি’র জন্য একজন তরুণ নায়ক খুঁজছিলেন বরেণ্য চিত্রনায়িকা সারাহ বেগম কবরী। অবশেষে নায়ক খুঁজে পেলেন। ২০১৪ সালে অনুষ্ঠিত রিয়েলিটি শো ‘ফেয়ার অ্যান্ড হ্যান্ডসাম’ প্রতিযোগিতার প্রথম রানারআপ রিয়াদ রায়হান হচ্ছেন কবরীর নতুন সিনেমার নায়ক। প্রথম সিনেমায় কবরীর কাজ করার সুযোগ পাচ্ছেন ভেবেই নিজেকে ভীষণ সৌভাগ্যবান মনে করছেন রিয়াদ।রিয়েলিটি শো দিয়ে বিনোদন অঙ্গনে পরিচিতি পেলেও তার এক বছর আগে নাটকে অভিনয় করেন রিয়াদ। ৫ বছরে ৪০টির মতো নাটকের অভিনয় করা রিয়াদের স্বপ্ন ছিল চলচ্চিত্রে অভিনয়ের। কিন্তু যুতসই গল্প ও পরিচালকের খোঁজ পাচ্ছিলেন না। মাস দুয়েক আগে পরিচিত একজনের মাধ্যমে খোঁজ পান, কবরী তাঁর নতুন ছবির জন্য নায়ক খুঁজছেন। এরপর যোগাযোগ করে একদিন ঢাকার শিল্পকলা একাডেমিতে একটি অনুষ্ঠানের ফাঁকে কবরীর সঙ্গে দেখা করেন রিয়াদ।সেদিনের অভিজ্ঞতা জানিয়ে রিয়াদ প্রথম আলোকে বলেন, ‘চলচ্চিত্রে অভিনয়ের তাড়না থেকে কবরী ম্যাডামের সঙ্গে দেখা করতে যাই। এত বড় মাপের অভিনয়শিল্পী তিনি, ভয়ে আমার হাত–পা কাঁপছিল। সেদিন ভাবিনি, তাঁর ছবিতে অভিনয়ের জন্য নির্বাচিত হব। ভাবতে পারিনি, প্রথম সিনেমা হবে কবরী ম্যাডামের পরিচালনায়।’কবরী বলেন, ‘ছবিতে আমার কাঙ্ক্ষিত চরিত্রের জন্য এমন একজন তরুণকে দরকার ছিল, যা রিয়াদের মধ্যে আমি দেখতে পেয়েছি। আমার কাছে মনে হয়েছে, সে চরিত্রটি সুন্দরভাবে ফুটিয়ে তুলতে পারবে।’সরকারি অনুদানে নির্মিতব্য এই তুমি সেই তুমি ছবিতে অভিনয়ের পাশাপাশি এর কাহিনি, চিত্রনাট্য, সংলাপ রচনা ও পরিচালনা করেছেন কবরী।