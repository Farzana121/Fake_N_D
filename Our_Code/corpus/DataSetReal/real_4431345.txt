এটিএম কার্ড জালিয়াতি, পশ্চিমবঙ্গে দুই বাংলাদেশি গ্রেপ্তার
কার্ড ক্লোনিং বা জালিয়াতি করে এটিএম বুথ থেকে বিপুল পরিমাণ অর্থ চুরির অভিযোগে গতকাল মঙ্গলবার দুজন বাংলাদেশি ও দুজন তুরস্কের নাগরিককে গ্রেপ্তার করেছে বলে জানিয়েছে ভারতের পশ্চিমবঙ্গ রাজ্যের পুলিশ।গ্রেপ্তার ওই চার ব্যক্তি হলেন হাকান জানবুরখান, ফেত্তেহা আলদেমির, মোহাম্মদ হান্নান ও মোহাম্মদ রফিকুল ইসলাম। পশ্চিমবঙ্গের পুলিশ বলছে, হান্নান ও রফিকুল বাংলাদেশি।বার্তা সংস্থা আইএএনএসের এক প্রতিবেদনে এই তথ্য জানানো হয়েছে।ওই প্রতিবেদনে বলা হয়েছে, অভিযুক্ত দুই দেশের ওই চার নাগরিক ভারতের ত্রিপুরা রাজ্য থেকে জালিয়াতির মাধ্যমে এটিএম বুথ থেকে বিপুল পরিমাণ অর্থ হাতিয়ে নেন। এরপর সেখান থেকে কলকাতায় পালিয়ে যান। পরে ত্রিপুরা পুলিশ ওই প্রতারক চক্রের বিরুদ্ধে পশ্চিমবঙ্গের পুলিশকে তথ্য সরবরাহ করে। সেই তথ্যের ভিত্তিতে পশ্চিমবঙ্গের পুলিশ তাঁদের গ্রেপ্তার করেছে।ত্রিপুরা পুলিশের সাইবার ক্রাইম শাখার পুলিশ সুপার (এসপি) শর্মিষ্ঠা চক্রবর্তী আইএএনএসকে বলেন, বিশেষ তথ্যের ভিত্তিতে পশ্চিমবঙ্গের পুলিশ বেলঘরিয়া থেকে ওই চারজনকে গ্রেপ্তার করেছে। এসপি বলেন, ওই চারজনকে ত্রিপুরাতে ফিরিয়ে নিতে মঙ্গলবার সকালেই কলকাতার উদ্দেশে পুলিশের একটি দল রওনা দিয়েছে। গ্রেপ্তার ব্যক্তিদের বিরুদ্ধে অধিকতর তদন্তের পর তাঁদের আগরতলার আদালতে বিচারের জন্য নেওয়া হবে।এসপি শর্মিষ্ঠা বলেন, প্রাথমিক অনুসন্ধানে জানা গেছে, দুই বাংলাদেশির সহায়তায় ওই দুই তুরস্কের নাগরিক গুয়াহাটি ব্যাংক গ্রাহকদের কার্ড জালিয়াতি করে কয়েকটি এটিএম বুথ থেকে গত আগস্টে লাখ লাখ রুপি উঠিয়ে নিয়েছেন। এ ছাড়া, আগরতলায় হওয়া একই ধরনের অপরাধে এই দলটি যুক্ত থাকতে পারে।স্থানীয় গণমাধ্যমের প্রতিবেদন অনুসারে, গত কয়েক দিন আগে ত্রিপুরার আগরতলায় এটিএম জালিয়াতির মাধ্যমে গ্রাহকদের হিসাব থেকে প্রায় ৮০ লাখ রুপি চুরি করা হয়েছে।