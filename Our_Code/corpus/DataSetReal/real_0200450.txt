এই আর্জেন্টাইনকেই বার্সার কোচ চান সাবেক কিংবদন্তি
বার্সেলোনার হয়ে দুবার লা লিগা জেতার পরেও দলটির সমর্থকদের নয়নের মণি হয়ে উঠতে পারেননি কোচ আর্নেস্তো ভালভার্দে। পরম আরাধ্য চ্যাম্পিয়নস লিগ এনে দিতে না পারা, ধীরে ধীরে বুড়ো হয়ে যাওয়া লিওনেল মেসির ওপর অতিরিক্ত নির্ভর করা, মেসি না থাকলে খেই হারিয়ে ফেলা, নয়নজুড়ানো ফুটবল খেলা থেকে দূরে সরে আসা, প্রশ্নবিদ্ধ খেলোয়াড় নিয়ে আসা—ভালভার্দের বিরুদ্ধে অভিযোগের শেষ নেই। ফলে যেকোনো মুহূর্তেই ছাঁটাই হয়ে যেতে পারেন এই কোচ। কিন্তু তখন ভালভার্দের পরিবর্তে কে আসবেন বার্সার হটসিটে? সাবেক বার্সেলোনা কিংবদন্তি রাফায়েল মার্কেজের পছন্দ একজনই — মার্সেলো গ্যালার্দো।কে এই মার্সেলো গ্যালার্দো? একটু পরিচয় দেওয়া যাক। এককালে খেলোয়াড় হিসেবে ‘নতুন ম্যারাডোনা’ হিসেবে পরিচিতি পেয়েছিলেন তিনি। ভদ্রলোক খেলোয়াড়ি জীবনে যতটুকু নাম কুড়িয়েছিলেন, কোচ হিসেবে ঝলক দেখাচ্ছেন তাঁর চেয়ে বেশি। ২০১৪ সালে আর্জেন্টাইন ক্লাব রিভার প্লেটের কোচ হওয়ার পর দুবার দলটিকে কোপা লিবের্তাদোরেস জিতিয়েছেন। এবারও উঠেছেন লিবের্তাদোরেসের ফাইনালে। ব্রাজিলের ক্লাব ফ্ল্যামেঙ্গোকে হারাতে পারলে তিন-তিনবার লিবের্তাদোরেস জেতা হয়ে যাবে তাঁর, যা লাতিন অঞ্চলের ‘চ্যাম্পিয়নস লিগ’ নামে পরিচিত। এর মধ্যেই রিভার প্লেটের ইতিহাসের শ্রেষ্ঠতম কোচ হিসেবে পরিচিতি পেয়েছেন। বেশ কয়েক বছর ধরেই আর্জেন্টিনার জাতীয় দলের কোচ হিসেবে তাকে চাইছেন আর্জেন্টিনার সমর্থকেরা। কিন্তু গ্যালার্দো প্রিয় রিভার প্লেটের নিশ্চিত চাকরি ছেড়ে আর্জেন্টিনার হ-য-ব-র-ল ফুটবল সংস্থার সঙ্গে যুক্ত হতে চাননি।এ কয় বছরে যেটা সবচেয়ে বেশি চোখে পড়েছে, সেটা রিভার প্লেটের খেলার ধরন ও গ্যালার্দোই কোচিং-প্রজ্ঞা। ফলে গ্যালার্দোকেই পরবর্তী কোচ হিসেবে চাচ্ছেন নয় বছরে বার্সেলোনার হয়ে ১৬৩ ম্যাচ খেলা, দুবার চ্যাম্পিয়নস লিগজয়ী মেক্সিকোর ডিফেন্ডার রাফায়েল মার্কেজ, 'আমার বিশ্বাস, বার্সেলোনার কোচ হওয়ার জন্য গ্যালার্দোই উপযুক্ত ব্যক্তি। বার্সার মতো ক্লাবের কোচ হওয়ার মতো যথেষ্ট অভিজ্ঞতা ও সামর্থ্য তাঁর আছে।'কোচ আর্নেস্তো ভালভার্দেকে নিয়ে বার্সেলোনা সমর্থকদের অসন্তুষ্টি দিন দিন বেড়েই চলেছে। সমর্থকদের ইচ্ছা অনুযায়ী ভালভার্দেকে শেষ পর্যন্ত ছাঁটাই করা হলে কে আসবেন বার্সার কোচ হয়ে? সাবেক বার্সা কিংবদন্তি রাফায়েল মার্কেজ এর মধ্যেই সেই কোচের সন্ধান পেয়ে গিয়েছেন।কিছুদিন আগে ১৯৮৬ বিশ্বকাপজয়ী সাবেক আর্জেন্টাইন তারকা ক্লুদিও বোর্ঘিও এমনটাই ইঙ্গিত দিয়েছিলেন, ‘ডিসেম্বরেই বার্সেলোনার কোচ হবে গ্যালার্দো। সে বিশ্বের অন্যতম সেরা কোচ। রিভার প্লেটের সভাপতি ডি’অনোফ্রিও বলেছে শুধুমাত্র নিজে থেকে বিদায় নিলেই যেতে পারবে গ্যালার্দো। কিন্তু আমাকে এ ব্যাপারের সঙ্গে জড়িত একজন নিশ্চিত করেছে এ খবরটা।’রিভার প্লেটের খেলা বিষয়ক পরিচালক এনজো ফ্রান্সেসকোলিও তেমন ইঙ্গিতই দিয়েছেন, ‘আমাদের যে কোনো সিদ্ধান্তের জন্য প্রস্তুত হতে হবে। কয়েক বছর আগে র‍্যামন ডিয়াজও বলেছিলে, সে চলে যেতে চায়। আমি অবশ্য এ নিয়ে বেশি ভাবছি না। যখন আপনাদের (মিডিয়া) সঙ্গে কথা বলি তখনই আমাকে মনে করিয়ে দিচ্ছেন। কয়েক মাস পরে কী হবে তা নিয়ে আমি ভাবতে চাই না, বিশেষ করে সিদ্ধান্ত যখন আমাকে নিতে হবে না।’এত কিছুর পরেও নিজেকে ঘিরে চলতে থাকা এসব গুঞ্জন একদমই পাত্তা দিচ্ছেন না গ্যালার্দো, ‘এখন এসব নিয়ে কথা বলার সময় নয়। এখনো কেউই আমার সঙ্গে এই ব্যাপারে কথা বলতে আসেনি। এখন আমার যে কাজ, সে দিকেই নজর রাখতে হবে। গুরুত্বপূর্ণ ম্যাচগুলো নিয়ে ভাবতে হবে। গুঞ্জন নিয়ে কথা বলতে পারি না আমি।’