তুরিন আফরোজকে অপসারণ
মানবতাবিরোধী অপরাধের বিচারে গঠিত আন্তর্জাতিক অপরাধ ট্রাইব্যুনালের (আইসিটি) প্রসিকিউটর তুরিন আফরোজকে অপসারণ করা হয়েছে। শৃঙ্খলা ও পেশাগত আচরণ ভঙ্গ এবং গুরুতর অসদাচরণের দায়ে তাঁকে অপসারণ করা হয়েছে।আইন মন্ত্রণালয়ের এক প্রজ্ঞাপনে এ কথা জানানো হয়েছে।গত বছর আন্তর্জাতিক অপরাধ ট্রাইব্যুনালের প্রসিকিউটর তুরিন আফরোজের বিরুদ্ধে মানবতাবিরোধী অপরাধের মামলার এক আসামির সঙ্গে বৈঠক করার অভিযোগ ওঠে। এরপর এ বছরের মে মাস থেকে তিনি প্রসিকিউশনের কাজ থেকে বিরত আছেন।মুক্তিযুদ্ধকালে মানবতাবিরোধী অপরাধের মামলায় চলতি বছরের ২৪ এপ্রিল গ্রেপ্তার হন জাতীয় নিরাপত্তা গোয়েন্দা সংস্থার (এনএসআই) সাবেক মহাপরিচালক (ডিজি) ওয়াহিদুল হক। তিনি কারাগারে আছেন। গত বছরের ১৮ নভেম্বর তুরিন আফরোজ আসামি মেজর (অব.) ওয়াহিদুল হককে মোবাইলে ফোন করেন। দেখা করতে চেয়ে তিনি তাঁকে সেদিন বলেন, তাঁর বিরুদ্ধে একটি মামলা হয়েছে। এ ব্যাপারে কথা বলার জন্য তিনি দেখা করতে চান। তিনি যদি দেখা না করেন তাহলে তাঁর বিরুদ্ধে শিগগিরই গ্রেপ্তারি পরোয়ানা জারি হবে।এসব তথ্য তুরিন ও আসামির কথোপকথনের রেকর্ড থেকে জানা যায় বলে আইসিটির প্রসিকিউটররা জানান।