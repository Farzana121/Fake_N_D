বাংলাদেশ খেলোয়াড় পাচ্ছে, ভারত তো পাচ্ছেই না
কাঠমান্ডু এসএ গেমসের ফুটবল সামনে রেখে বৃহস্পতিবার শুরু হওয়ার কথা ছিল বাংলাদেশ দলের ক্যাম্প। কিন্তু বসুন্ধরা কিংসের খেলোয়াড়েরা যোগ না দেওয়ায় ক্যাম্প করার পরিকল্পনা থেকে সরে এসেছে বাংলাদেশ ফুটবল ফেডারেশন। বসুন্ধরা তাদের আট খেলোয়াড় ছাড়তে চেয়েছে ৩০ নভেম্বর। অন্যদিকে ভারতের ক্লাবগুলো খেলোয়াড় না ছাড়ার ঘোষণা দেওয়ায় এসএ গেমসের ফুটবলে অংশই নেওয়া হচ্ছে না ভারতের। প্রথম আলোকে এ ব্যাপারটা নিশ্চিত করেছেন সর্বভারতীয় ফুটবল ফেডারেশনের সাধারণ সম্পাদক কুশল দাস।আগামী ১ ডিসেম্বর থেকে নেপালের রাজধানী কাঠমান্ডুতে শুরু হবে এসএ গেমস। উদ্বোধনী দিনেই ফুটবলে স্বাগতিক নেপালের বিপক্ষে মাঠে নামবে বাংলাদেশ। গেমসের জন্য বসুন্ধরার খেলোয়াড় না ছাড়া নিয়ে তর্ক-বিতর্ক হতে পারে। কিন্তু ফিফা আইন অনুযায়ী জাতীয় দলের ম্যাচের ৭২ ঘণ্টা আগে খেলোয়াড় ছাড়তে বাধ্য ক্লাবগুলো। সে ম্যাচ হতে হবে ফিফা উইন্ডোতে। আন্তর্জাতিক সেই নিয়মটাই অনুসরণ করতে চায় বসুন্ধরা। যদিও অনূর্ধ্ব-২৩ দলের জন্য খেলোয়াড় ছাড়তে বাধ্য নয় ক্লাবগুলো। ফলে বসুন্ধরা চাইলেই খেলোয়াড়দের ছাড়তে আপত্তি জানাতে পারত। এত দিন এই নিয়মগুলো হয়তো অজানাই ছিল বাফুফের।খেলোয়াড় না ছাড়ার পেছনে ফিফার আইনের কথা বাফুফেকে চিঠি দিয়ে জানিয়েছে বসুন্ধরা। বাফুফে সাধারণ সম্পাদক আবু নাঈম সোহাগ গণমাধ্যমের কাছে সেটা স্বীকার করেছেন, ‘বুধবার বসুন্ধরার কাছ থেকে চিঠি পেয়েছি। যেখানে উল্লেখ করা আছে এসএ গেমস ফিফা উইন্ডোর মধ্যে পড়ে না। সুতরাং ফিফার নিয়ম অনুযায়ী তারা খেলোয়াড় ছাড়তে বাধ্য নয়। তবে তারা ৩০ নভেম্বর খেলোয়াড় ছাড়তে রাজি হয়েছে।’দেরিতে হলেও খেলোয়াড় পাওয়ার ক্ষেত্রে বাফুফেকে কিছুটা ভাগ্যবানই বলতে হবে। কারণ, গেমসের জন্য ভারতীয় ফুটবল ফেডারেশন তো খেলোয়াড়ই পাচ্ছে না। এসএ গেমসের ফুটবলে ভারত অংশ নেবে না বলে জানিয়েছেন সর্বভারতীয় ফুটবল ফেডারেশনের সাধারণ সম্পাদক কুশল দাস, ‘আমরা এসএ গেমস ফুটবলে অংশ নিতে পারছি না। কারণ, ক্লাবগুলো ফিফা উইন্ডো ছাড়া খেলোয়াড় ছাড়তে রাজি নয়।’ যদিও গতকাল ভারতকে রেখেই হয়েছে ফুটবলের গ্রুপিং।নেপালে অনুষ্ঠিত সেই গ্রুপিং অনুযায়ী ‘এ’ গ্রুপে বাংলাদেশের সঙ্গী নেপাল ও ভুটান। ‘বি’ গ্রুপে ভারতের প্রতিপক্ষ মালদ্বীপ ও শ্রীলঙ্কা। কিন্তু শেষ পর্যন্ত ভারত কোনো ধরনের দলই যদি না পাঠাতে পারে, সে ক্ষেত্রে গ্রুপিং ও টুর্নামেন্টের ফরম্যাট নিয়ে নতুন করে ভাবতে হবে আয়োজকদের।