বিএনপি-অন্তপ্রাণ রিজভী হাওলাদার কার্যালয়েই মারা গেলেন
বিএনপির কেন্দ্রীয় কার্যালয়ে পাতলা গড়নের এক লোকের দেখা মিলত সব সময়। সবার কাছে তিনি ‘পাগলা রিজভী’ নামে পরিচিত। বিএনপি-অন্তপ্রাণ মানুষটির নাম রিজভী হাওলাদার। তিনি গতকাল শনিবার রাতে মারা যান।বিএনপির জ্যেষ্ঠ যুগ্ম মহাসচিব রুহুল কবির রিজভী প্রথম আলোকে বলেন, ‘রিজভী হাওলাদার দল-অন্তপ্রাণ কর্মী ছিলেন। সব দলেই এমন কিছু লোক থাকে। আমাদের যেকোনো মিটিং-মিছিলে তিনি সক্রিয়ভাবে অংশগ্রহণ করতেন। নেতা-কর্মী সবার কাছেই রিজভী পরিচিত ছিলেন।’রুহুল কবির রিজভী জানান, আগে কয়েবার অসুস্থ হলে দলের পক্ষ থেকে রিজভী হাওলাদারের চিকিৎসার ব্যবস্থা করা হয়েছিল। তিনি রাতে কার্যালয়ের নিচতলায় ঘুমাতেন। গতকাল সেখানেই তিনি মারা যান।বিএনপির কেন্দ্রীয় কার্যালয় সূত্রে জানা যায়, রিজভী হাওলাদারের বাড়ি পটুয়াখালীর বাউফলে। তিনি বেশ কিছু ধরে বিভিন্ন রোগে ভুগছিলেন।রিজভী হাওলাদার সম্পর্কে ছাত্রদলের নেতা আবদুস সাত্তার এক ফেসবুক পোস্টে লিখেছেন, কারাবন্দী বিএনপির চেয়ারপারসনের জন্য দলের কেউ কিছু করেননি বলে ক্ষোভ প্রকাশ করতেন তিনি।