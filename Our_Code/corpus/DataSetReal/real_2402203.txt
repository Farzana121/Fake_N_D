টাকার জন্য শিশুটিকে অপহরণ করেছিলেন চাচা
শরীয়তপুরের জাজিরা উপজেলার ২৪ নম্বর সেনেরচর সরকারি প্রাথমিক বিদ্যালয়ের তৃতীয় শ্রেণির ছাত্র ফাহিম হোসেনকে (৮) অপহরণের দুই দিন পর আজ সোমবার উদ্ধার করেছে পুলিশ। আজ ভোরে ঢাকার কামরাঙ্গীরচর চর এলাকা থেকে তাকে উদ্ধার করা হয়। অপহরণের অভিযোগে ওই শিশুর চাচা শিপন মৃধাসহ তিনজনকে গ্রেপ্তার করেছে পুলিশ।জাজিরা থানা-পুলিশ ও স্থানীয় সূত্র জানায়, ফাহিমের বাবা রিপন মৃধা মালয়েশিয়া প্রবাসী। গত শনিবার ফাহিম বিদ্যালয়ে গেলে দুপুর দুইটার দিকে টিফিনের সময় তাকে তুলে নিয়ে যায় তার চাচা শিপন মৃধা। শিশুটিকে ঢাকার কামরাঙ্গীরচরের একটি বাসায় আটকে রাখা হয়। পরিবারের সদস্যরা তাকে খুঁজে না পেয়ে জাজিরা থানায় অভিযোগ করে। ওই রাতে অপহরণকারীরা শিশুর মায়ের মুঠোফোনে কল করে ১৫ লাখ টাকা মুক্তিপণ দাবি করেন। ওই ফোন কলের সূত্র ধরে পুলিশ আজ ভোরে ফাহিমকে উদ্ধার করে।পুলিশ জানায়, অপহরণে জড়িত সন্দেহে ফাহিমের চাচা শিপন মৃধা, তাঁর সহযোগী রুবেল মোল্যা ও সোলায়মান ওরফে আল আমীনকে আটক করা হয়। শিপন, রুবেল ও সোলায়মান ঢাকার একটি তৈরি পোশাক কারখানার শ্রমিক। রুবেলের বাড়ি জাজিরার বিলাসপুর এলাকায়। আর সোলায়মানের বাড়ি ভেদরগঞ্জের নরসিংহপুর এলাকায়।আজ দুপুরে ওই শিশুর মা বাদী হয়ে জাজিরা থানায় অপহরণ মামলা দায়ের করেন। মামলায় আটক তিনজনকে গ্রেপ্তার দেখানো হয়েছে। আদালতের মাধ্যমে তাদের কারাগারে পাঠানো হয়।শিশুটির মা শুভতারা বেগম বলেন, ‘আমার দেবর শিপনের সঙ্গে আগে থেকেই বিরোধ আছে। টাকার জন্য তিনি আমার ছেলেকে অপহরণ করবেন, ভাবতে পারিনি। আমি তাদের দৃষ্টান্তমূলক শাস্তি চাই।’শরীয়তপুরের অতিরিক্ত পুলিশ সুপার (নড়িয়া সার্কেল) কামরুল হাসান এ খবরের সত্যতা নিশ্চিত করেছেন।