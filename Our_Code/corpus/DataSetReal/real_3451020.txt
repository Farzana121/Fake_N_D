সেই নারী আর ফিরলেন না
রাজধানীতে পায়ের ওপর দিয়ে বাস চলে যাওয়ার ঘটনায় আহত নারী মারা গেছেন। আজ মঙ্গলবার বেলা একটার দিকে ঢাকা মেডিকেল কলেজ হাসপাতালের নিবিড় পরিচর্যা কেন্দ্রে (আইসিইউ) চিকিৎসাধীন অবস্থায় তাঁর মৃত্যু হয়। সকাল নয়টার দিকে শান্তিনগর মোড়ে দুর্ঘটনাটি ঘটে।নিহত নারীর নাম কানিজ ফাতেমা (৩০)। বাবার নাম আবুল ইসলাম। শিক্ষক স্বামী শফিকুল ইসলামের সঙ্গে তিনি দনিয়ায় বসবাস করতেন। আজ বাবার বাড়ি মিরপুর থেকে তিনি অফিসে আসছিলেন। শান্তিনগরের কোয়ান্টাম ব্লাড ব্যাংকের ল্যাবে চাকরি করতেন তিনি।কানিজ ফাতেমার মৃত্যুর তথ্যের সত্যতা নিশ্চিত করেছেন ঢাকা মেডিকেল কলেজ পুলিশ ফাঁড়ির পরিদর্শক বাচ্চু মিয়া।দুর্ঘটনার বিষয়ে পুলিশ ও প্রত্যক্ষদর্শী সূত্রে জানা গেছে, সকালে কর্মস্থলে যাওয়ার উদ্দেশ্যে আল মক্কা পরিবহনের একটি বাসে করে সকাল নয়টার দিকে শান্তিনগর মোড়ে আসেন কানিজ ফাতেমা। বাস থেকে নামার সময় চালক আচমকা বাসটি টান দেন। এতে ফাতেমা রাস্তায় পড়ে যান। এ সময় ওই বাসের চাকা তাঁর পায়ের ওপর দিয়ে চলে যায়। গুরুতর আহত অবস্থায় তাঁকে উদ্ধার করে ঢাকা মেডিকেল কলেজ হাসপাতালে নিয়ে আসেন সহকর্মী ও স্থানীয় লোকজন।এর আগে গত ২৭ আগস্ট রাজধানীর বাংলামোটর এলাকায় ট্রাস্ট পরিবহনের একটি যাত্রীবাহী বাসের চাপায় পা হারান কৃষ্ণা রায় (৫২) নামে এক নারী। তিনি বাংলাদেশ অভ্যন্তরীণ নৌপরিবহন করপোরেশনের (বিআইডব্লিউটিসি) সহকারী ব্যবস্থাপক।আরও পড়ুন: ঢাকায় আবার নারীর পায়ের ওপর দিয়ে গেল বাস