ধারা পাল্টায়নি মরিনহোর
আবারও সেই চেনা দৃশ্য। মাঠে ঢুকেই হাত নাড়লেন দর্শকদের উদ্দেশে। জবাব এল করতালিতে। অভিনন্দন পেলেন প্রতিপক্ষ খেলোয়াড়দেরও, শেষ বাঁশি বাজার পর। ৩৪২ দিন পর ইংলিশ প্রিমিয়ার লিগে হোসে মরিনহোর ফেরা এভাবেই স্মরণীয় হয়ে থাকল। কোচের নাম যেহেতু মরিনহো, তাই প্রথম ম্যাচের ফলটা পরেও জানিয়ে দেওয়া যায়। প্রথম ম্যাচে যে মরিনহো হারতে জানেন না!গত বছর ১৮ সেপ্টেম্বর ম্যানচেস্টার ইউনাইটেড কোচের চাকরি হারান মরিনহো। মাঝে এত দিন বেকার বসে থাকার পর গত ২০ নভেম্বর দায়িত্ব পান টটেনহাম হটস্পারের। দলটির কোচ হিসেবে আজই ডাগ আউটে অভিষেক ঘটল মরিনহোর। ওয়েস্ট হাম ইউনাইটেডকে ৩-২ গোলে হারিয়ে নতুন কোচকে ভালোভাবেই বরণ করে নিয়েছেন হ্যারি কেইন-লুকাস মউরারা। ওয়েস্ট হামের মাঠে ৪৯ মিনিটের মধ্যে তিন গোল করেন সন-হিউং মিন, মউরা ও কেইন। ৭৩ মিনিট ও যোগ করা সময়ে স্বাগতিকেরা দুই গোল শোধ দিলেও শেষ পর্যন্ত ৩ পয়েন্ট নিয়েই মাঠ ছাড়তে পেরেছেন মরিনহো।পর্তুগিজ এ কোচ প্রথম ম্যাচে হারতে জানেন না—কথাটা পুরোপুরি সঠিক না। আসলে মরিনহো কোনো ক্লাবের কোচের দায়িত্ব নিয়ে প্রথম ম্যাচেই হেরেছেন, এমন স্মৃতির বয়স প্রায় দুই দশক হওয়ার পথে। ২০০০ সালে বেনফিকা কোচ হিসেবে প্রথম ম্যাচে হেরেছিলেন মরিনহো। এরপর লেইরিয়া (২০০১), পোর্তো (২০০২), চেলসি (২০০৪), ইন্টার মিলান (২০০৮), রিয়াল মাদ্রিদ (২০১০), চেলসি (২০১৩) ও ইউনাইটেড কোচ হিসেবে প্রথম ম্যাচে কখনো হারেননি প্রিমিয়ার লিগ, সিরি আ, লা লিগা ও চ্যাম্পিয়নস লিগ জয়ী এ কোচ।