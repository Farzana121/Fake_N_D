খুলনায় আজও বন্ধ বাস চলাচল
খুলনায় আজ বৃহস্পতিবারও বন্ধ রয়েছে বাস চলাচল। সকালে খুলনা আন্তজেলা বাস টার্মিনাল থেকে কোনো বাস ছেড়ে যায়নি। গত কয়েক দিন বাস চলাচল বন্ধ থাকায় বিপাকে পড়েছেন সাধারণ মানুষ।নতুন সড়ক আইন সংশোধনের দাবিতে গত সোমবার থেকে বাস চালানো বন্ধ করে দিয়েছেন মালিক ও শ্রমিকেরা। যদিও শ্রমিকনেতারা এটাকে ধর্মঘট বা কর্মবিরতি বলছেন না। তাঁদের ভাষ্য, নতুন সড়ক আইনে বাস ও চালকের কাগজপত্র হালনাগাদ থাকতে হবে। কিন্তু বেশির ভাগ বাস ও চালকের তা নেই। এ কারণে মালিক ও চালকেরা ভয়ে বাস চালাচ্ছেন না।যেসব গাড়ি বা মাহেন্দ্র চলাচল করছিল, গতকাল বুধবার সকাল থেকে শ্রমিকেরা বিভিন্ন মোড়ে মোড়ে অবস্থান নিয়ে তা আটকে দেন। বাধ্য হয়ে ইজিবাইকে করে মানুষ গন্তব্যস্থলে ছুটেছেন।সকালে খুলনা মোটর শ্রমিক ইউনিয়নের সভাপতি মো. নূরুল ইসলাম বলেন, বাসশ্রমিকদের সঙ্গে কোনো আলোচনা হয়নি, আলোচনা হয়েছে ট্রাক শ্রমিক ও মালিকদের সঙ্গে। তাই সকাল থেকে বাস চলাচল বন্ধ রেখেছেন মালিক ও চালকেরা। আজ বৃহস্পতিবার ও কাল শুক্রবার ঢাকায় শ্রমিক ফেডারেশনের বৈঠক আছে, ওই বৈঠকেই মূলত পরবর্তী করণীয় সম্পর্কে সিদ্ধান্ত হবে।