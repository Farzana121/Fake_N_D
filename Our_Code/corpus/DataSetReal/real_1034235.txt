ছয় পেঁয়াজ ব্যবসায়ীকে জরিমানা
নাটোরের গুরুদাসপুরে বেশি দামে পেঁয়াজ বিক্রির অভিযোগে আজ শনিবার ছয় ব্যবসায়ীকে ২০ হাজার টাকা জরিমানা করেছেন ভ্রাম্যমাণ আদালত। সহকারী কমিশনার (ভূমি) মোহাম্মদ নাহিদ হাসান খান ওই আদালত পরিচালনা করেন।দণ্ডপ্রাপ্ত ছয় ব্যবসায়ী হলেন উজ্জ্বল শেখ, মো. আব্দুর রাজ্জাক, শামীম শেখ, মো. এনামুল হক, মো. টুটুল হোসেন ও মো. মোতালেব হোসেন।কয়েকজন পেঁয়াজ ব্যবসায়ী ও উপজেলা প্রশাসন সূত্রে জানা গেছে, পৌরসভার চাঁচকৈড় হাটের কাঁচা বাজারের ব্যবসায়ীরা প্রতি কেজি পেঁয়াজ ২৪০ টাকায় বিক্রি করছিলেন। এতে জনমনে ক্ষোভ ছড়িয়ে পড়ে। খবর পেয়ে অভিযান পরিচালনা করেন মোহাম্মদ নাহিদ হাসান খান।কয়েকজন পেঁয়াজ ব্যবসায়ী বলেন, তাঁরা মোকাম থেকে প্রতিমণ পেঁয়াজ ৮ হাজার ২০০ টাকা দরে কিনে এনেছেন। প্রতিকেজিতে কেনা পড়েছে ২০০ টাকার ওপরে। এ কারণে তাঁরা ২৪০ টাকা কেজি দরে পেঁয়াজ বিক্রি করছেন। খরচ বাদে প্রতি কেজিতে লাভ করছেন ৩০ টাকার ওপরে।ব্যবসায়ীদের জরিমানা করার পর থেকে পেঁয়াজ বিক্রি বন্ধ রেখেছেন স্থানীয় ব্যবসায়ীরা। এতে দুর্ভোগে পড়েন সাধারণ ক্রেতারা।