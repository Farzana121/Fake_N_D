জামিন পেলেন কণ্ঠশিল্পী আসিফ
মাদকদ্রব্য নিয়ন্ত্রণ আইনের মামলায় আত্মসমর্পণ করে জামিন পেয়েছেন সংগীতশিল্পী আসিফ আকবর। আজ বুধবার ঢাকা মহানগর হাকিম জিয়াউর রহমান জামিনের আদেশ দেন।আদালত সূত্র বলছে, আসিফ আকবর ঢাকার মুখ্য মহানগর হাকিম আদালতে আজ বুধবার আত্মসমর্পণ করে জামিনের আবেদন করেন। আদালত উভয় পক্ষের শুনানি নিয়ে আসিফকে পাঁচ হাজার টাকা মুচলেকায় জামিন দেন।এর আগে ১৩ নভেম্বর তথ্য ও যোগাযোগপ্রযুক্তি আইন এবং মাদকদ্রব্য নিয়ন্ত্রণ আইনের পৃথক দুটি মামলায় সংগীতশিল্পী আসিফ আকবরের বিরুদ্ধে আদালতে অভিযোগপত্র দেয় পুলিশের অপরাধ ও তদন্ত বিভাগ (সিআইডি)।মামলা দুটির তদন্ত কর্মকর্তারা হলেন সিআইডির এসআই প্রশান্ত কুমার শিকদার ও জামাল উদ্দিন। প্রশান্ত কুমার জানান, প্রতারণা এবং তথ্য ও যোগাযোগপ্রযুক্তির মামলায় তিনি আসিফ আকবরের বিরুদ্ধে আদালতে অভিযোগপত্র জমা দেন।পুলিশ কর্মকর্তা জামাল উদ্দিন জানান, মাদকদ্রব্য নিয়ন্ত্রণ আইনে আসিফ আকবরের বিরুদ্ধে গত জুলাই মাসে তেজগাঁও থানায় মামলা করে সিআইডি। সেই মামলায় তিনি আদালতে আসিফের বিরুদ্ধে অভিযোগপত্র জমা দিয়েছেন।তথ্য ও যোগাযোগপ্রযুক্তি আইনের মামলায় গ্রেপ্তার করে গত বছরের ৬ জুন আসিফ আকবরকে ঢাকার আদালতে তোলা হয়। এই মামলায় পরে তিনি আদালত থেকে জামিনে ছাড়া পান। আসিফের বিরুদ্ধে মামলাটি করেন গীতিকার, সুরকার ও গায়ক শফিক তুহিন।মামলায় তুহিন আসিফের বিরুদ্ধে অভিযোগ আনেন, অনুমতি ছাড়াই তাঁর সংগীতকর্মসহ অন্য গীতিকার, সুরকার ও শিল্পীদের ৬১৭টি গান সবার অজান্তে বিক্রি করেছেন।এই মামলার তদন্ত কর্মকর্তা সিআইডির প্রশান্ত শিকদার প্রথম আলোকে বলেন, মামলা হওয়ার পর আসিফ আকবরকে মগবাজারের অফিস থেকে গ্রেপ্তার করা হয়। তখন তাঁর কাছে চার বোতল মদ পাওয়া যায়। আসিফ ওই মদের কোনো লাইসেন্স দেখাতে পারেননি। রাসায়নিক পরীক্ষায় প্রমাণিত হয়, আসিফের কাছ থেকে পাওয়া বোতলে মদই ছিল। পরে তিনি বাদী হয়ে আসিফের বিরুদ্ধে মাদকের মামলা করেন।আরও পড়ুনদুই মামলায় শিল্পী আসিফ আকবরের বিরুদ্ধে দুই অভিযোগপত্র