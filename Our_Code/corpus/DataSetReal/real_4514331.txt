‘মিস ওয়ার্ল্ড বাংলাদেশ’ তোরসা এখন লন্ডনে
আগামী ১৪ ডিসেম্বর যুক্তরাজ্যের এক্সসেল লন্ডনে অনুষ্ঠিত হবে ‘মিস ওয়ার্ল্ড’ প্রতিযোগিতার চূড়ান্ত অনুষ্ঠান। এরই মধ্যে এই প্রতিযোগিতায় অংশ নেওয়ার জন্য লন্ডনে পৌঁছেছেন ‘মিস ওয়ার্ল্ড বাংলাদেশ ২০১৯’ রাফা নানজিবা তোরসা। বাংলাদেশে এই প্রতিযোগিতার আয়োজক প্রতিষ্ঠান অমিকন এন্টারটেইনমেন্ট থেকে জানানো হয়েছে, গতকাল বুধবার দিবাগত রাত একটার ফ্লাইটে লন্ডনের উদ্দেশে ঢাকা ত্যাগ করেন তিনি। তখন হজরত শাহজালাল আন্তর্জাতিক বিমানবন্দরে তাঁকে বিদায় জানান আয়োজকেরা।রাফা নানজিবা তোরসা ফেসবুকে লিখেছেন, ‘অবশেষে সময় এসেছে। এ বছর মাতৃভূমি বাংলাদেশের প্রতিনিধিত্ব করার জন্য আমি প্রস্তুত। সবাই আমাকে সমর্থন করুন, আমার জন্য দোয়া করুন।’চট্টগ্রাম বিশ্ববিদ্যালয়ে আন্তর্জাতিক সম্পর্ক বিষয়ের শিক্ষার্থী রাফা নানজিবা তোরসা। পাশাপাশি আবৃত্তি, নৃত্য ও সামাজিক কাজ করছেন। ‘মিস ওয়ার্ল্ড বাংলাদেশ’ হওয়ার পর প্রথম আলোকে তিনি বলেছেন, ‘মিস ওয়ার্ল্ডের লক্ষ্য-উদ্দেশ্যকে ভালোবেসেই প্রতিযোগিতায় এসেছি। নিজেকে আগে মানবতার সেবায় নিয়োজিত করতে চাই। দেশকে আন্তর্জাতিক অঙ্গনে উপস্থাপন করা আমার মূল লক্ষ্য। বিনোদন অঙ্গনে কাজ হয়তো করব, তবে এখনই না। বিনোদন অঙ্গন আমার দ্বিতীয় বিকল্প।’‘মিস ওয়ার্ল্ড বাংলাদেশ’ প্রতিযোগিতায় অংশ নেওয়ার উদ্দেশ্য নিয়ে বললেন, ‘মানুষের কল্যাণে কাজ করব। মানুষকে শুধু দেখতে সুন্দর হলেই চলে না, মনটাও সুন্দর হতে হবে। বিশ্ব মানবতার জন্য কাজ করতে হবে। আমি আগে থেকেই মানুষের জন্য কাজ করতে ভালোবাসি। সে জন্যই এই প্রতিযোগিতায় আসা। শুরুতেই শিক্ষা নিয়ে কাজ করব। ১১ বছর বয়স থেকে আমি লায়ন ফাউন্ডেশনের অধীনে এডুকেশন ফর লাইফসহ বিভিন্ন ধরনের সামাজিক কাজ করছি।’‘মিস ওয়ার্ল্ড’ প্রতিযোগিতার জন্য নিজের প্রস্তুতি নিয়ে বলেছেন, ‘বিশ্বের বিভিন্ন দেশের চ্যাম্পিয়নরা এখানে লড়বেন। বিষয়টি অনেক বড়। নিজের যে দুর্বলতাগুলো আছে, সেগুলো পূরণ করার চেষ্টা করেছি। লক্ষ্য নিয়ে এগোতে নিজেকে যেভাবে প্রস্তুত করা দরকার, সেভাবেই করেছি।’