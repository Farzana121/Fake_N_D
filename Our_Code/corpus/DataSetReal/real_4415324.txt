বোয়ালখালীতে হাতির হামলায় তিনজনের মৃত্যু
চট্টগ্রামের বোয়ালখালী উপজেলায় আজ রোববার সকালে হাতির হামলায় তিনজনের মৃত্যু হয়েছে। তিনজনই জমিতে কাজ করছিলেন। নিহত ব্যক্তিরা হলেন আবু তাহের (৫৫), জাকির হোসেন (৬০) ও মোহাম্মদ আলী (৬০)। তাঁরা সবাই কৃষক।কয়েকজন প্রত্যক্ষদর্শীর সঙ্গে কথা বলে জানা গেছে, উপজেলার কধুরখীল এলাকার চৌধুরী সুলতান আহমেদ কমপ্লেক্সের সামনে আজ ভোর ছয়টার দিকে হাতি শুঁড় দিয়ে আছড়ে আবু তাহেরকে মেরে ফেলে।কধুরখীলের পাশের এলাকায় ভোর সাড়ে ছয়টার দিকে হাতি শুঁড় দিয়ে আছড়ে জাকির হোসেনকে মেরে ফেলে। এ ছাড়া জ্যৈষ্ঠপুরা এলাকায় সকাল সাতটার দিকে হাতি পা দিয়ে পিষে মোহাম্মদ আলীকে মেরে ফেলে। এ সময় হাতিটি একটি গরুকেও পা দিয়ে পিষে মেরে ফেলে।এর আগে গতকাল শনিবার রাতে ৬-৭টি হাতি বন থেকে লোকালয়ে এসে কধুরখীল ও জ্যৈষ্ঠপুরা এলাকায় তাণ্ডব চালিয়ে বেশ কিছু বাড়িঘর ভাঙচুর ও খেতের ফসল নষ্ট করে। এ সময় কয়েকজন আহতও হন।জানতে চাইলে উপজেলা নির্বাহী কর্মকর্তা (ইউএনও) আছিয়া খাতুন প্রথম আলোকে জানান, হাতির হামলায় ওই তিনজনের মৃত্যু হয়েছে। এ ছাড়া একজন আহত হয়েছেন। তাঁকে হাসপাতালে পাঠানো হয়েছে। এ ঘটনার পর বন বিভাগকে খবর দেওয়া হয়। বন বিভাগের লোকজন এসে হাতিগুলো বনে তাড়িয়ে দেন।