ভবনটি যেকোনো মুহূর্তে ধসে পড়তে পারে
চট্টগ্রামের চট্টগ্রাম উন্নয়ন কর্তৃপক্ষের (সিডিএ) তদন্ত কমিটি সূত্রে এসব তথ্য জানা গেছে। আজ শনিবার দুপুরে কমিটির সদস্যরা ঘটনাস্থল পরিদর্শন করেছেন। প্রায় দুই ঘণ্টা ধরে ক্ষতিগ্রস্ত ভবনের বিভিন্ন বিষয় পর্যবেক্ষণ করেন কমিটির সদস্যরা। কমিটিতে সিডিএর ঊর্ধ্বতন কর্মকর্তারা ছাড়া চট্টগ্রাম প্রকৌশল ও প্রযুক্তি বিশ্ববিদ্যালয়ের একজন শিক্ষক এবং সিটি করপোরেশনের একজন প্রকৌশলী আছেন।গত রোববার পাথরঘাটার ব্রিকফিল্ড রোডের বড়ুয়া ভবনের নিচতলায় গ্যাস নিঃসরণজনিত কারণে বিস্ফোরণ ঘটে। এরপর ঘরটির দেয়াল ধসে পড়ে। এতে ৭ জন নিহত ও অন্তত ১২ জন আহত হয়। এই ঘটনায় জেলা প্রশাসন ও পুলিশ দুটি পৃথক তদন্ত কমিটি গঠন করেছে। এ ছাড়া ভবনটি বাসযোগ্য কি না, তা নির্ধারণের জন্য পাঁচ সদস্যর একটি তদন্ত কমিটি গঠন করে সিডিএ। বিস্ফোরণের দিন সন্ধ্যায় ভবনটি ঝুঁকিপূর্ণ ঘোষণা করে নোটিশ টানিয়ে দিয়েছে ফায়ার সার্ভিস।এদিকে তদন্ত কমটির সদস্যরা জানান, ভবনের নিচতলা ও দোতলা সবচেয়ে বেশি ক্ষতিগ্রস্ত হয়েছে। ফলে ভবনের কাঠামো নড়বড়ে হয়ে গেছে। এতে ঝুঁকি তৈরি হয়েছে।সিডিএর তদন্ত কমিটির প্রধান ও প্রধান নগর পরিকল্পনাবিদ শাহীনুল ইসলাম খান প্রথম আলোকে বলেন, বিস্ফোরণে ভবনটি কী পরিমাণ ক্ষতিগ্রস্ত হয়েছে তা নির্ধারণ করার চেষ্টা করেছেন। প্রাথমিকভাবে তাঁদের মনে হয়েছে, ভবনটি কাঠামোগতভাবে ব্যাপক ক্ষতিগ্রস্ত হয়েছে। পিলারগুলো নড়বড়ে হয়ে গেছে। ফলে ভবনটি যেকোনো মুহূর্তে ধসে পড়তে পারে। এ জন্য দ্রুত অপসারণ করতে হবে।ভবন অপসারণ না হওয়া পর্যন্ত জরুরি ভিত্তিতে নিরাপত্তামূলক ব্যবস্থা নিতে হবে বলে জানিয়েছেন শাহীনুল ইসলাম খান। এ জন্য সিডিএর পক্ষ থেকে সিটি করপোরেশনকে চিঠি দেওয়া হবে বলে জানান তিনি।