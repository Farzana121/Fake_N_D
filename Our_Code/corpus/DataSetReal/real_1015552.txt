দেয়াল ও ছাদ পরিষ্কারে খুদে রোবট
সম্প্রতি যুক্তরাজ্যের গবেষকেরা ভাঁজ করে পকেটে রাখার উপযোগী ছোট্ট রোবট তৈরি করেছেন, যা দেয়াল ও ছাদ পরিষ্কার করতে পারে। প্রতিকূল পরিবেশে চারপাশ পর্যবেক্ষণ করতেও এ রোবট ব্যবহার করা যাবে। এটি হামাগুড়ি দিয়ে দেয়াল বেয়ে ওপরে উঠে যায়।ব্রিস্টল বিশ্ববিদ্যালয়ের গবেষকেরা বিশেষ চামড়া ব্যবহার করে রোবটটি তৈরি করে এর নাম দিয়েছেন ‘ইলেকট্রোস্কিন’। এটি পকেটে করে নিয়ে নির্দিষ্ট জায়গায় ছেড়ে দিলে তা পরিষ্কার করতে পারে।‘সফট রোবটিকস’ শীর্ষক সাময়িকীতে এ গবেষণাসংক্রান্ত নিবন্ধ প্রকাশিত হয়েছে।গবেষকেরা বলেন, পরবর্তী প্রজন্মের নমনীয় রোবটের ক্ষেত্রে ‘ইলেকট্রোস্কিন’ একটি নতুন মৌলিক বিল্ডিং ব্লক।ব্রিস্টল বিশ্ববিদ্যালয়ের গবেষক জোনাথান রসিটার বলেন, নরম রোবট তৈরির ক্ষেত্রে এটি গুরুত্বপূর্ণ পদক্ষেপ, যা পরবর্তী সময়ে রোবট ভাঁজ করা, স্থানান্তর করা বা পরিধান করা যাবে। ইলেকট্রিক্যাল কৃত্রিম মাংসপেশিও এতে যুক্ত করা যাবে। বিভিন্ন পরিবেশের সঙ্গে এসব রোবট সহজে খাপ খাইয়ে নিতে পারবে। তথ্যসূত্র: আইএএনএস।