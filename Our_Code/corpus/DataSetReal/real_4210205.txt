যুক্তরাজ্যের রাজকীয় নৌবাহিনীতে যোগ দিলেন ময়মনসিংহের মেহেদী
স্কাউটের স্বেচ্ছাসেবী হিসেবে যুক্তরাজ্যে গিয়েছিলেন ময়মনসিংহের মো. মেহেদী হাসান। ১০ সপ্তাহের প্রশিক্ষণ শেষে বাংলাদেশের ২২ বছরের এ তরুণ এখন যুক্তরাজ্যের রাজকীয় নৌবাহিনীর পাচক। সামরিক পেশার প্রস্তুতি হিসেবে সম্প্রতি যুক্তরাজ্যের নৌবাহিনীর প্রশিক্ষণ কেন্দ্র এইচএমএস রালেইয়ে তার ১০ সপ্তাহের প্রশিক্ষণ সম্পন্ন হয়েছে। ওই প্রশিক্ষণে শীর্ষস্থান অধিকার করে ক্যাপ্টেনস পদক পান মেহেদী হাসান।মেহেদী হাসান জানান, যুক্তরাজ্যের রাজকীয় নৌবাহিনীতে যোগ দেওয়ার ক্ষেত্রে স্কাউটিং তাকে সাহস জুগিয়েছে। নৌবাহিনীর প্রশিক্ষণ কেন্দ্রে ১০ সপ্তাহের উপস্থিতি তাঁর নিজের জীবনের শ্রেষ্ঠ সময়। যুক্তরাজ্যের নৌবাহিনীর সদস্য হতে পেরে তিনি গর্বিত।প্রশিক্ষণের প্রথম ধাপ শেষ হওয়ার পর মেহেদী হাসান পেশাদারি প্রশিক্ষণের জন্য এইচএমএস রালেইয়ের ডিফেন্স মেরিটাইম লজিস্টিক স্কুলে স্থানান্তরিত হবেন। প্রশিক্ষণ শেষে তাঁর কাজ হবে অপারেশনে থাকা সেনাসদস্য দলের জন্য রান্না করা থেকে শুরু করে রাজনৈতিক ক্ষমতাধর ও রাজপরিবারের জন্য আহারের আয়োজন করা।