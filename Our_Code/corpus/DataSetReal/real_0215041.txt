হাজার কোটির রেকর্ড গড়ার পথে অক্ষয়
ক্যালেন্ডার বলছে, হাফ সেঞ্চুরি পার করে আরও দুই বছর পেরিয়েছে বলিউড তারকা অক্ষয় কুমারের বয়স। কিন্তু বলিউডে তাঁর ছবির বক্স অফিস আয় বলছে ভিন্ন কথা। ২০১৯ সালে এসে তিনি নিজের ক্যারিয়ারের সবচেয়ে সফল বছরটির দেখা পেয়েছেন। টাইমস অব ইন্ডিয়ার প্রতিবেদন থেকে জানা গেছে, তাঁর অভিনীত ছবিগুলোর বক্স অফিস আয় এখন ১ হাজার কোটি রুপির খুব কাছাকাছি। ১ হাজার কোটি রুপির সেই মাইলফলক স্পর্শ করার মাঝে এখন শুধু সামান্য সময়ের ব্যবধান।এ বছর অক্ষয় কুমারের তিনটি ছবি মুক্তি পেয়েছে—‘কেসরি’, ‘মিশন মঙ্গল’ ও ‘হাউসফুল ফোর’। আর তিনটি ছবিই ব্লকবাস্টার হিট। ২১ মার্চ মুক্তির পর এই ছবি ইতিমধ্যে ঝুলিতে ভরেছে ২০৩ কোটি রুপি। ১৫ আগস্ট ভারতের স্বাধীনতা দিবসে মুক্তির পর ‘মিশন মঙ্গল’ আয় করেছে ২৭৭ কোটি রুপি। তাই বছরের প্রথম ছয় মাসের ভেতরেই তিনি ৪৮০ কোটি রুপি আয় করেন।গত ২৫ অক্টোবর মুক্তি পেয়েছে অক্ষয় কুমার অভিনীত বছরের তৃতীয় ছবি ‘হাউসফুল ফোর’। মাত্র ২৫ দিনে ছবিটি আয় করেছে ২৯০ কোটি রুপি। তাই এ পর্যন্ত অক্ষয় কুমার অভিনীত ছবি তিনটি আয় করেছে ৭৭০ কোটি রুপি। ‘গুড নিউজ’ ছবিটি মুক্তি পাবে আগামী ২৭ ডিসেম্বর। অর্থাৎ চলতি বছরে মাত্র চার দিন ব্যবসা করার সুযোগ পাবে ছবিটি। আর তত দিন প্রেক্ষাগৃহে থাকবে ৭৫ কোটি রুপি খরচ করে বানানো ‘হাউসফুল ফোর’।বক্স অফিস ইন্ডিয়া ডটকমের সাম্প্রতিক রিপোর্ট বলছে, ইতিহাস সৃষ্টি করে অক্ষয় কুমার হতে পারেন সেই অভিনেতা, যাঁর ছবি এক বছরে ১ হাজার কোটি রুপি আয় করেছে। এর আগে সালমান খান ২০১৬ সালে এই মাইলফলকের খুব কাছাকাছি পৌঁছে গিয়েছিলেন। তবে স্পর্শ করা হয়নি আর। ‘বজরঙ্গি ভাইজান’ ও ‘প্রেম রতন ধন পায়ো’ ছবি দুটি আয় করেছিল ৯৭০ কোটি রুপি। সালমান খান যদি সেবার মাত্র ৩০ কোটির ব্যবধান ঘুচিয়ে দিতে পারতেন, তাহলে তিনিই হতেন বলিউডের প্রথম অভিনেতা, যাঁর অভিনীত ছবি এক বছরে আয় করেছে ১ হাজার কোটি রুপি।‘গুড নিউজ’ ছবির ট্রেলার মুক্তি পেয়েছে ১৭ নভেম্বর। ইতিমধ্যে ইউটিউবে তা দেখা হয়েছে ৫ কোটি ৩০ লাখবার। সামাজিক যোগাযোগমাধ্যমে এই ট্রেলার তৈরি করেছে আলোচনার ঝড়। ট্রেলার দেখেই দর্শক রায় দিয়েছেন, ছবি সুপারহিট। অক্ষয় কুমার, কারিনা কাপুর খান, কিয়ারা আদভানি ও দিলজিৎ দোসাঞ্জ অভিনীত ছবিটি নিয়ে প্রত্যাশা আকাশচুম্বী। সময়ই জানিয়ে দেবে চূড়ান্ত রায়।