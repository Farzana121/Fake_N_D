বিআইডব্লিউটিএর সাবেক চেয়ারম্যান ও তাঁর স্ত্রীর বিরুদ্ধে দুদকের মামলা
বাংলাদেশ অভ্যন্তরীণ নৌ-পরিবহন কর্তৃপক্ষের (বিআইডব্লিউটিএ) সাবেক চেয়ারম্যান শামসুদ্দোহা খন্দকার ও তাঁর স্ত্রী ফেরদৌসি সুলতানা খন্দকারের বিরুদ্ধে মামলা করেছে দুর্নীতি দমন কমিশন (দুদক)। দুদকের নোটিশের পরিপ্রেক্ষিতে সম্পদ বিবরণী জমা না দেওয়ায় এ মামলা করা হয়েছে। দুদকের মুখপাত্র প্রণব কুমার ভট্টাচার্য প্রথম আলোকে মামলার বিষয়টি নিশ্চিত করেছেন। তিনি বলেন, বৃহস্পতিবার দুদকের ঢাকা-১ সমন্বিত জেলা কার্যালয়ে মামলাটি করেন উপপরিচালক শাহীন আরা মমতাজ।দুদক সূত্র জানিয়েছে, শামসুদ্দোহা খন্দকারের বিরুদ্ধে জ্ঞাত আয় বহির্ভূত সম্পদ অর্জনের অভিযোগ অনুসন্ধান চলছে দুদকে। এর অংশ হিসেবে তিনি ও তাঁর স্ত্রীকে সম্পদ বিবরণী জমা দেওয়ার নোটিশ দেওয়া হয়। কিন্তু তিনি তা দেননি। এ কারণে তাঁর বিরুদ্ধে মামলা করেছে সংস্থাটি।শামসুদ্দোহা খন্দকার ২০১১ সালের ১১ অক্টোবর বিআইডব্লিউটিএর চেয়ারম্যান পদে দায়িত্ব নেন। দায়িত্ব পালনের সময় তাঁর বিরুদ্ধে সীমাহীন অনিয়ম, দুর্নীতি ও স্বেচ্ছাচারিতার অভিযোগ ওঠে। এর পরিপ্রেক্ষিতে ২০১৫ সালের ফেব্রুয়ারিতে তাঁকে সরিয়ে দেওয়া হয়।