জরিমানার অর্থ অনলাইনে পরিশোধ করা যাবে
খুলনা বিভাগের ১০ জেলায় নতুন সড়ক পরিবহন আইনের জরিমানার অর্থ অনলাইনে পরিশোধ করা যাবে। আজ সোমবার দুপুরে বাগেরহাটের ফকিরহাট উপজেলার একটি কলেজের মাঠে ১০ জেলার ট্রাফিক সচেতনতামূলক সপ্তাহ ও মোটরযান আইনের জরিমানার অর্থ অনলাইনে পরিশোধ কার্যক্রমের উদ্বোধন করা হয়। এটি উদ্বোধন করেন খুলনা রেঞ্জের পুলিশের উপমহাপরিদর্শক (ডিআইজি) খন্দকার মহিদ উদ্দিন।সড়কে শৃঙ্খলা ফিরিয়ে আনতে সরকার মোটরযান আইন চালু করেছে উল্লেখ করে ডিআইজি খন্দকার মহিদ উদ্দিন বলেন, ‘এ নিয়ে মতপার্থক্য থাকা উচিত নয়। মোটরযান আইনে হওয়া কোনো জরিমানার টাকা আপনারা পুলিশের হাতে দেবেন না। এখন থেকে কোনো প্রকার হয়রানি ও সময়ক্ষেপণ ছাড়াই জরিমানার টাকা সঙ্গে সঙ্গে অনলাইনের মাধ্যমে পরিশোধ করা যাবে। অনলাইনের মাধ্যমে জরিমানার টাকা পরিশোধ করলে সঙ্গে সঙ্গে আপনি একটি ক্যাশ মেমো হাতে পেয়ে যাবেন। এতে আপনার যেমন সময় বাঁচবে, তেমনি এই মাধ্যমে টাকা পরিশোধ করার প্রক্রিয়ায় স্বচ্ছতা থাকবে।’অনুষ্ঠানে প্রধান অতিথির বক্তব্যে খন্দকার মহিদ উদ্দিন আরও বলেন, ‘রাস্তায় চলাচল করা গাড়িতে সবচেয়ে ঝুঁকিতে থাকেন চালক ও তাঁর সহকারী। কোনো দুর্ঘটনায় তাঁরা দুজনই সবার আগে মৃত্যুর মুখে থাকেন। দুর্ঘটনা ঘটলে মালিক, শ্রমিক সবারই ক্ষতি হয়। যে মোটরযান আইন নিয়ে অনেকে সমালোচনা বা বিরোধিতা করছেন, সরকার তা জনগণের কল্যাণের জন্য করেছে।’বাগেরহাটের পুলিশ সুপার পংকজ চন্দ্র রায়ের সভাপতিত্বে অনুষ্ঠানে অন্যান্যের মধ্যে বক্তৃতা করেন খুলনা রেঞ্জের অতিরিক্ত ডিআইজি এ কে এম নাহিদুল ইসলাম, বাগেরহাটের জেলা প্রশাসক মো. মামুনুর রশীদ, বাগেরহাট প্রেসক্লাবের সভাপতি আহাদ উদ্দীন হায়দার, খুলনা প্রেসক্লাবের সভাপতি এস এম হাবিব, বাগেরহাট জেলা বাস মালিক সমিতির সভাপতি শেখ নজরুল ইসলামসহ খুলনা বিভাগের বাস মালিক ও শ্রমিক সংগঠনের নেতা-কর্মীরা।অনুষ্ঠান সূত্রে জানা যায়, এখন থেকে খুলনা বিভাগের ১০ জেলায় নতুন সড়ক পরিবহন আইনের জরিমানার অর্থ বেসরকারি ইউসিবি ব্যাংকের ইউ ক্যাশের মাধ্যমে অনলাইনে পরিশোধ করা যাবে।