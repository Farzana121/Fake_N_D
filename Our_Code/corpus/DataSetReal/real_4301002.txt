‘কুকুর বাঁচাতে’ প্রাণ গেল পরিচ্ছন্নতাকর্মীর
রাজধানীর খিলগাঁওয়ে বিদ্যুৎস্পৃষ্টে এক পরিচ্ছন্নতাকর্মীর মৃত্যু হয়েছে। দোকানের সরু জায়গায় আটকে পড়া কুকুর বাঁচাতে গিয়ে এই ঘটনা ঘটে বলে প্রত্যক্ষদর্শীরা জানিয়েছেন।রাত সোয়া আটটার দিকে ঢাকা মেডিকেল কলেজ হাসপাতালের জরুরি বিভাগের চিকিৎসক রাজনকে মৃত ঘোষণা করেন। তিনি শরিয়তপুর জেলার নড়িয়া উপজেলার লালচান মিয়ার ছেলে।রাজনকে ঢাকা মেডিকেল কলেজ হাসপাতালে আনেন মো. হৃদয় নামের এক যুবক। তিনি সাংবাদিকদের বলেন, রাজন সিটি সুপার মার্কেটে পরিচ্ছন্নতাকর্মীর কাজ করতেন, মার্কেটেই থাকতেন। সন্ধ্যায় মার্কেটের একটি দোকানের সরু জায়গায় ওই কুকুরের গলা আটকা পড়ে। রাজন কুকুরটি মুক্ত করতে একটি রড নিয়ে ওই জায়গা খোঁচাতে থাকেন। একপর্যায়ে তিনি অচেতন হয়ে পড়েন। আশপাশের লোকেরা তাঁকে উদ্ধার করেন।হৃদয় বলেন, ওই সরু যায়গায় বিদ্যুতের তার দেখা গেছে। রডের খোঁচায় ওই তারের সঙ্গে রাজনের সংস্পর্শ ঘটে।রাজনের মৃত্যুর তথ্যটি নিশ্চিত করেছেন ঢাকা মেডিকেল কলেজ হাসপাতাল পুলিশ ফাঁড়ির পরিদর্শক মো. বাচ্চু মিয়া। তিনি বলেন, ময়নাতদন্তের জন্য রাজনের মরদেহ ঢাকা মেডিকেলের মর্গে রাখা হয়েছে।