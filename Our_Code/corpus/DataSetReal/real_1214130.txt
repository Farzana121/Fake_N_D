আকিবের হত্যাকারীদের ফাঁসির দাবিতে শেকৃবিতে মানববন্ধন
শেরপুরের নালিতাবাড়ীতে পঞ্চম শ্রেণির ছাত্র আকিব ইসলাম খান অমি হত্যাকাণ্ডের ঘটনায় জড়িত ব্যক্তিদের ফাঁসির দাবিতে মানববন্ধন করেছেন রাজধানীর শেরেবাংলা কৃষি বিশ্ববিদ্যালয়ের (শেকৃবি) সাধারণ শিক্ষার্থীরা। আজ সোমবার দুপুর সাড়ে ১২টার দিকে বিশ্ববিদ্যালয়ের প্রশাসনিক ভবনের সামনে এই মানববন্ধন হয়।মানববন্ধনে বিশ্ববিদ্যালয়ের উপাচার্যসহ শতাধিক শিক্ষার্থী অংশগ্রহণ করেন। শিক্ষার্থীরা ‘আর কত শিশু হারাবে’, ‘খেলতে গিয়ে সর্বনাশ/ ফিরে এল অমির লাশ’, ‘আইন তুমি হও উন্নত শির’, ‘ঘাতকের ফাঁসি চাই’ ইত্যাদি স্লোগানসংবলিত পোস্টার নিয়ে মানববন্ধনে অংশ নেন।এ হত্যাকাণ্ডের তীব্র নিন্দা জানিয়ে শেকৃবি উপাচার্য কামাল উদ্দিন আহম্মদ বলেন, ‘মানুষ কতটা অমানুষ হলে নির্মম অত্যাচার করে নিষ্পাপ শিশুকে হত্যা করতে পারে। সরকার এবং আইন প্রয়োগকারী সংশ্লিষ্টদের কাছে দাবি রাখছি, সুষ্ঠু তদন্ত করে দোষী ব্যক্তিদের সর্বোচ্চ শাস্তির আওতায় আনার জন্য। আমরা সবাই এ ধরনের অপকর্মের বিরুদ্ধে সোচ্চার হব।’২ নভেম্বর মাঠে খেলতে গিয়ে নিখোঁজ হয় শেরপুরের নালিতাবাড়ীর আবদুর রউফ খানের ছেলে আকিব ইসলাম। ৬ নভেম্বর দুপুর ১২টার দিকে পৌর শহরের কালিনগর এলাকায় তল্লাশির সময় পুলিশ ওই শিক্ষার্থীর লাশ উদ্ধার করে।শিশুটিকে শ্বাসরোধে হত্যা করা হয়েছে বলে পুলিশের ধারণা। লাশ উদ্ধারের পর পুলিশ তিন প্রতিবেশীকে গ্রেপ্তার করেছে। তাঁরা হলেন রাকিবুল ইসলাম, জসিম উদ্দিন ও সিয়াম। জিজ্ঞাসাবাদের জন্য আরও সাতজনকে আটক করা হয়েছে।শেকৃবির মানববন্ধনে আকিবের বড় ভাই শেরেবাংলা কৃষি বিশ্ববিদ্যালয়ের শিক্ষার্থী গোলাম রাব্বি জেনিথ বলেন, ‘আমার ভাইয়ের হত্যাকাণ্ডে যারা প্রত্যক্ষ কিংবা পরোক্ষভাবে জড়িত, তাদের সবারই দৃষ্টান্তমূলক শাস্তি চাই।’শেকৃবির সহ-উপাচার্য মো. সেকেন্দার আলী, সহকারী প্রক্টর রুহুল আমিনসহ বেশ কয়েক জন শিক্ষক মানববন্ধনের সঙ্গে একাত্মতা প্রকাশ করেন এবং খুনিদের সর্বোচ্চ শাস্তির দাবি জানান।