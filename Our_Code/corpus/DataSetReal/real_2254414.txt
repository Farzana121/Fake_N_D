পরিবারের কাছে ফিরতে চায় শিশুটি
শিশুটি নিজের নাম বলছে সাগর। মা–বাবার নামও বলতে পারছে, কিন্তু ঠিকানা বলতে পারছে না। তার কণ্ঠে কেবল একটিই আকুতি, পরিবারের কাছে ফিরতে চায় সে।শিশুটির বরাত দিয়ে বড়াইগ্রাম থানার পুলিশ জানায়, শিশুটি বাবার নাম বলছে আলম, মায়ের নাম বলেছে শিল্পী। শিশুটির বাবা পেশায় রিকশাচালক, মা ইপিজেডে চাকরি করেন। বড় বোন হাসি সপ্তম শ্রেণিতে পড়ে, খুশি নামের তার একটি ছোট বোনও আছে।বড়াইগ্রাম থানার উপপরিদর্শক (এসআই) আশরাফুল ইসলাম প্রথম আলোকে বলেন, গত রোববার রাতে শিশুটি রাজশাহীর একটি বাসে করে মানিকপুর এলাকায় আসে। সেখানকার স্থানীয় বাসিন্দা লিয়াকতের ছেলে আবদুল লতিফ শিশুটিকে বাড়িতে নিয়ে রাখেন। আজ মঙ্গলবার সকালে আবদুল লতিফ শিশুটিকে রাজ্জাক মোড় এলাকায় এনে পুলিশে খবর দেন। পরে পুলিশ এসে শিশুটিকে থানাহেফাজতে নেয়। শিশুটির পরনে একটি থ্রি-কোয়ার্টার প্যান্ট, সাদা হাফহাতা গেঞ্জি এবং হাতে একটি স্টিলের প্লেট রয়েছে।বড়াইগ্রাম থানার পরিদর্শক দিলীপ কুমার দাস প্রথম আলোকে বলেন, শিশুটিকে উদ্ধার করে থানাহেফাজতে রাখা হয়েছে। প্রাথমিকভাবে তাকে কিছুটা মানসিক ভারসাম্যহীন বলে মনে হচ্ছে। পরিবার খুঁজে পাওয়া না গেলে তাকে সেফ হোমে পাঠানো হবে।