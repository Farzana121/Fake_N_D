ট্রলারডুবিতে নিখোঁজ ৯ জেলের লাশ উদ্ধার
ভোলার মেঘনা ও ইলিশা নদীর মোহনায় ট্রলারডুবির ঘটনায় এখন পর্যন্ত ৯ জেলের লাশ উদ্ধার করেছে পুলিশ। সোমবার রাতে বরিশালের মেহেন্দিগঞ্জের মেঘনার বাহাদুরপুর পয়েন্ট থেকে ৮ জেলের লাশ উদ্ধার করা হয়। এর আগে গতকাল রোববার রাতে একই জায়গা থেকে অপর ১ জেলের লাশ উদ্ধার করে পুলিশ।ভোলা সদর থানার ভারপ্রাপ্ত কর্মকর্তা (ওসি) এনায়েত হোসেন প্রথম আলোকে বিষয়টি নিশ্চিত করেছেন। রোববার ঝড়ের কবলে পড়ে ট্রলারটি ডুবে যায়।লাশ উদ্ধার হওয়া জেলেরা হলেন আব্বাস, হাসান, রফিক, বিল্লাল, নজরুল, নুরুন্নবী, মফিজ, কামাল ও কবির।পুলিশ ও স্থানীয় সূত্রে জানা যায়, ভোলার চরফ্যাশন উপজেলার আবদুল্লাহপুর ইউনিয়নের তোফায়েল আহমেদ মাঝির ট্রলারটি রোববার দুপুরে চাঁদপুর থেকে ছেড়ে আসে। ২৪ জন যাত্রী নিয়ে ট্রলারটি চাঁদপুর থেকে চরফ্যাশন আসছিল। যাত্রাপথে ঘূর্ণিঝড় ‘বুলবুল’-এর কবলে পড়ে মেঘনা ও ইলিশা নদীর মোহনায় ট্রলারটি ডুবে যায়। এ সময় পুলিশ ও কোস্টগার্ড ১০ জনকে উদ্ধার করতে সক্ষম হলেও বাকি ১৪ জন নিখোঁজ ছিলেন। এই ১৪ জনের মধ্যে ৯ জনের লাশ উদ্ধার করা হলো।চরফ্যাশনের আবদুল্লাহপুর ইউনিয়ন পরিষদের চেয়ারম্যান এমরান হোসেন প্রিন্স বলেন, নিহত জেলেদের লাশ শনাক্ত করা হয়েছে। তাঁরা সবাই চরফ্যাশনের আবদুল্লাহপুর ইউনিয়নের বাসিন্দা। ঝড়ের কবলে ডুবে যাওয়া আম্মাজান-২ নামের ওই ট্রলারে তাঁরা ছিলেন।ভোলা সদর থানার ভারপ্রাপ্ত কর্মকর্তা (ওসি) এনায়েত হোসেন প্রথম আলোকে বলেন, রোববার রাতে বরিশালের মেহেন্দিগঞ্জ উপজেলার মেঘনা নদী থেকে খোরশেদ আলম নামের একজনের মরদেহ উদ্ধার করা হয়। সোমবার রাতে একই জায়গা থেকে আরও ৮ জনের লাশ উদ্ধার করা হয়েছে।