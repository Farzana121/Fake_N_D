পুরোনো জেএমবির উত্তরাঞ্চলীয় প্রধানসহ গ্রেপ্তার ৪: পুলিশ
বগুড়ার শিবগঞ্জ উপজেলা থেকে নিষিদ্ধ জঙ্গি সংগঠন জামাআতুল মুজাহিদীন বাংলাদেশের (পুরোনো জেএমবি) উত্তরাঞ্চলীয় প্রধানসহ চারজনকে গ্রেপ্তার করা হয়েছে বলে জানিয়েছে পুলিশ।পুলিশ বলছে, গ্রেপ্তার হওয়া লোকজনের কাছ থেকে একটি পিস্তল, তিনটি গুলি, দুটি চাপাতি, বিস্ফোরক তৈরির পাউডার, গ্রেনেড তৈরির সরঞ্জাম ও চাকু উদ্ধার করা হয়েছে।গ্রেপ্তার হওয়া ব্যক্তিরা হলেন—পুরোনো জেএমবির উত্তরাঞ্চলীয় প্রধান আতাউর রহমান ওরফে আরাফাত ওরফে হারুন, সদস্য মিজানুর রহমান ওরফে নাহিদ (৪২), জহুরুল ইসলাম ওরফে সিদ্দিক (২৭) ও মিজানুর রহমান (২৫)।পুলিশ বলছে, আতাউর রহমানের বাড়ি রংপুরের কাউনিয়া উপজেলায়। তিনি সেখানকার একটি স্কুলের কম্পিউটার বিভাগের শিক্ষক। তাঁর বিরুদ্ধে ২০১৬ সালে সন্ত্রাস নিরোধ আইনে মামলা হয়। মিজানুর রহমান ওরফে নাহিদের বাড়ি নওগাঁর পড়শায়। তিনি উত্তরবঙ্গে জেএমবির অর্থ শাখার প্রধান। জহুরুল ইসলাম গাইবান্ধা জেলার দায়িত্বে আছেন। তিনি মিজানুর রহমান ওরফে নাহিদের জামাতা। মিজানুর রহমানের বাড়ি বগুড়ার সারিয়াকান্দি উপজেলায়। তিনি বগুড়া জেলার দায়িত্বপ্রাপ্ত প্রধান।এ বিষয়ে বিস্তারিত জানাতে আজ রোববার দুপুরে বগুড়ার পুলিশ সুপার আলী আশরাফ ভূঞা সংবাদ সম্মেলন করবেন।