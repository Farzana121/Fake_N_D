ভারতে ছিটমহলবাসীরা ফিরিয়ে দিলেন ফ্ল্যাটের চাবি
ভারতের পশ্চিমবঙ্গে রাজ্যসরকারের বিরুদ্ধে একাধিক অভিযোগ এনে পুনর্বাসনের জন্য দেওয়া ফ্ল্যাটের চাবি ফিরিয়ে দিয়েছেন ছিটমহলের বাসিন্দারা। গত সোমবার কোচবিহারের রাসমেলা ময়দানে পশ্চিমবঙ্গের মুখ্যমন্ত্রী মমতা বন্দ্যোপাধ্যায় ১০৪টি ফ্ল্যাটের মধ্যে ২০ জনের হাতে ফ্ল্যাটের চাবি তুলে দেন।ছিটমহলবাসীর অভিযোগ, ছিটমহল বিনিময় চুক্তির সময় তাঁরা প্রতিশ্রুত পরিবারপ্রতি ৫ লাখ রুপি অনুদান পাননি।রাজ্য সরকার হলদিবাড়ি ছিটমহলে পুনর্বাসনের জন্য ২৪ কোটি ৪১ লাখ রুপি খরচ করে ছিটমহলবাসীর জন্য ১০৪টি ফ্ল্যাট নির্মাণ করেছে।ছিটমহলবাসীর জন্য নির্মিত ফ্ল্যাটের চাবি তুলে দেওয়ার কথা মেখলিগঞ্জের বিধায়ক অর্ঘ্য রায় প্রধানের। তিনি বলেন, ফ্ল্যাটের চাবি না নেওয়া নিয়ে যে ঘটনা ঘটেছে, তা মিটে যাবে। চাবি না নেওয়ার ঘটনার পেছনে রয়েছে রাজনৈতিক উসকানি।ছিটমহলবাসীর অভিযোগ, তাঁদের কর্মসংস্থানের ব্যবস্থা করবে সরকার। কিন্তু সে প্রতিশ্রুতি পালন করা হয়নি। এমনকি আর্থিক অনুদানও দেওয়া হয়নি। শিক্ষার জন্য কলেজ হয়নি। হয়নি ছিটমহল এলাকায় হাসপাতাল। তাই তাঁদের দাবি মেনে নেওয়া না পর্যন্ত তাঁরা ফ্ল্যাটের চাবি নেবেন না। প্রশাসনের কাছে পুনর্বাসন-সংক্রান্ত শ্বেতপত্র প্রকাশের দাবি তুলেছেন তাঁরা।২০১৫ সালের ৩১ জুলাই ভারত ও বাংলাদেশের অভ্যন্তরে থাকা ১৬২টি ছিটমহল বিনিময় হয়। এর মধ্যে ভারতের ভূখণ্ডে ছিল বাংলাদেশের ৫১টি আর বাংলাদেশের ভূখণ্ডে ছিল ভারতের ১১১টি ছিটমহল। ভারতের ছিটমহলবাসী ঠাঁই পান কোচবিহারের হলদিবাড়ি, মেখলিগঞ্জ ও দিনহাটার অস্থায়ী শিবিরে। পরে তাঁদের টিনের ঘর তৈরি করে আশ্রয় দেওয়া হয়।