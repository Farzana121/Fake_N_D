৬০ হাজার টন পেঁয়াজ আমদানির ঋণপত্র খুলেছে এস আলম গ্রুপ
চট্টগ্রামের এস আলম গ্রুপ সমুদ্রপথে ও আকাশপথে মোট ৬০ হাজার টন পেঁয়াজ আমদানির ঋণপত্র খুলেছে। এর মধ্যে আকাশপথে আনবে এক হাজার ৭৫০ টন। এস আলম গ্রুপের মহাব্যবস্থাপক আকতার হাসান (বাণিজ্যিক) আজ বৃহস্পতিবার এক বিজ্ঞপ্তিতে এ তথ্য জানিয়েছেন।বিজ্ঞপ্তিতে জানানো হয়, ইতিমধ্যে বুধবার দিবাগত রাতে একটি যাত্রীবাহী উড়োজাহাজে পেঁয়াজ আমদানি করেছে গ্রুপটি। আজ রাত ১২ টায় পণ্যবাহী আরেকটি উড়োজাহাজে ১০৫ টন পেঁয়াজ ঢাকার শাহজালাল আন্তর্জাতিক বিমানবন্দরে পৌঁছানোর কথা রয়েছে। শুক্রবার কায়রো এয়ারের আরেকটি পণ্য পরিবহনকারী উড়োজাহাজে ৫৫ টন পেঁয়াজ ঢাকায় পৌঁছানোর কথা রয়েছে। এ পর্যন্ত ১০টি পণ্যবাহী উড়োজাহাজ বুকিং করা হয়েছে, যেসব উড়োজাহাজের প্রতিটিতে ১০৫ থেকে ১১০ টন করে পেঁয়াজ আমদানি করা হবে। এই পেঁয়াজ আনা হচ্ছে মিসর ও তুরস্ক থেকে।বিজ্ঞপ্তিতে জানানো হয়, আকাশপথে আমদানি হওয়া পেঁয়াজ সরকারি বিপণন সংস্থা ট্রেডিং করপোরেশন অব বাংলাদেশ-টিসিবি নির্ধারিত মূল্যে বিক্রি করবে।কৃষি সম্প্রসারণ অধিদপ্তরের উদ্ভিদ সংঘ নিরোধ কেন্দ্র থেকে নভেম্বরের মাঝামাঝি সময় পর্যন্ত দেড় লাখ টন পেঁয়াজ আমদানির অনুমতি নিয়েছেন ব্যবসায়ীরা। এর মধ্যে সবচেয়ে বেশি পরিমাণ পেঁয়াজ আমদানির অনুমতি নিয়েছে এই গ্রুপটি। অনুমতি নেওয়ার পর ৬০ হাজার টন পেঁয়াজ আমদানির ঋণপত্রও খুলেছে গ্রুপটি। তবে সমুদ্রপথে মিশর থেকে পেঁয়াজ আমদানিতে সময় লাগায় শেষ মুহূর্তে আকাশপথে পেঁয়াজ আনছে তারা।