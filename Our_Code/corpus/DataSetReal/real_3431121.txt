স্ত্রীর নামে চট্টগ্রাম সিটি করপোরেশনের প্রকৌশলীর ব্যবসা
চট্টগ্রাম সিটি করপোরেশনের এক উপসহকারী প্রকৌশলীর বিরুদ্ধে স্ত্রীর মালিকানাধীন ঠিকাদারি প্রতিষ্ঠানের নামে ব্যবসা পরিচালনার অভিযোগ উঠেছে। তাঁর বিরুদ্ধে বিভাগীয় ব্যবস্থা নিতে করপোরেশনের প্রধান নির্বাহী কর্মকর্তাকে গতকাল মঙ্গলবার চিঠি দিয়েছে স্থানীয় সরকার মন্ত্রণালয়।মন্ত্রণালয়ের উপসচিব মো. এমদাদুল হক চৌধুরী স্বাক্ষরিত ওই চিঠিতে বলা হয়েছে, কামাল হোসেনের স্ত্রীর মালিকানাধীন প্রতিষ্ঠান হচ্ছে ‘মেসার্স এ এইচ অ্যান্ড এ বি ইঞ্জিনিয়ার্স’। কামাল এই প্রতিষ্ঠানের নাম ব্যবহার করে ঠিকাদারি ব্যবসা পরিচালনা করছেন। আর এটা চট্টগ্রাম সিটি করপোরেশন কর্মচারী বিধিমালা, সরকারি কর্মচারী (আচরণ) বিধিমালা ও স্থানীয় সরকার (সিটি করপোরেশন) আইনের পরিপন্থী ও শাস্তিযোগ্য অপরাধ।মন্ত্রণালয়ের চিঠি পাওয়ার বিষয়টি নিশ্চিত করেছেন সিটি করপোরেশন সচিব আবু শাহেদ চৌধুরী। তিনি আজ বুধবার প্রথম আলোকে বলেন, ওই প্রকৌশলীর বিরুদ্ধে এখন বিধি অনুযায়ী ব্যবস্থা নেওয়া হবে।