মঞ্চে অভিনয় করলেন বিদ্যা সিনহা মিম
সিনেমার পর্দায় নিয়মিত অভিনয় করতে দেখা যায় বিদ্যা সিনহা মিমকে। এবার পর্দার বাইরে, মঞ্চে দর্শকের সামনে অভিনয় করলেন এ অভিনেত্রী। তবে নাটকে নয়, একটি রিয়েলিটির শোর গ্র্যান্ড ফিনালের মঞ্চে টানা ৪০ মিনিটের একটি স্ক্রিপ্টে অভিনয় করলেন তিনি। ৯ নভেম্বর রাজধানীর একটি পাঁচ তারকা হোটেলে এ অনুষ্ঠানটি রেকর্ড করা হয়। এর পরিচালক ছিলেন তারিক আনাম খান।রিয়েলিটি শোর আগের সব পর্বই এমন গল্পভিত্তিক ছিল। গ্র্যান্ড ফিনালের দিনে একটি বিয়েবাড়ির গল্প মঞ্চে উঠে আসে। নতুন বউয়ের চরিত্রে অভিনয় করেছেন মিম। মঞ্চে টানা মুখস্থ সংলাপ বলে অভিনয় করতে হয়েছে তাঁকে। মিমের এ ধরনের অভিজ্ঞতা এবারই প্রথম। মঞ্চে কাজটি করার সময় ভয় ও শঙ্কা—দুটিই কাজ করেছে বলে জানান তিনি।মিম বলেন, ‘সিনেমা বা টেলিভিশনে কাজ করলে তো সংলাপ অল্প অল্প করে মুখস্থ করে শুটিং করি। আবার সিনেমার শুটিংয়ে সহকারীরা ক্যামেরার পেছন থেকে বলে দেন। কিন্তু এ অনুষ্ঠানে মঞ্চে সংলাপ মুখস্থ করে অভিনয় করতে হয়েছে। কী যে ভয়ে ছিলাম! দুদিন আগে থেকেই টেনশনে পড়ে গিয়েছিলাম। এ জন্য দুদিন তারিক আনাম খানের কাছে আমার চরিত্রের মহড়াও করেছি।’মিম জানান, ভয় ও শঙ্কা থাকলেও পুরো অনুষ্ঠানটিতে অনেকটা মজাও হয়েছে শেষ পর্যন্ত। সাবেক এই লাক্স তারকা বলেন, ‘গল্পের অংশ হিসেবে বিয়েবাড়িতে সংগীতশিল্পী কনা গান গাইতে আসেন। আবার নতুন বউ মানে আমাকে চমক দিতে অভিনেত্রী নুসরাত ফারিয়ার নাচেরও আয়োজন হয় মঞ্চে।’তারিক আনাম খান জানিয়েছেন, ১৫ নভেম্বর অনুষ্ঠানটি এনটিভিতে প্রচারিত হওয়ার কথা আছে।