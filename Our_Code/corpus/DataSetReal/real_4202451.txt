স্ত্রীর লাশ হাসপাতালে রেখে...
অসুস্থ স্ত্রীকে স্বামী ও তাঁর ভাই হাসপাতালে নিয়ে এসেছিলেন। পরীক্ষা-নিরীক্ষা শেষে চিকিৎসক ঘোষণা দেন, ওই নারীর আগেই মৃত্যু হয়েছে। স্ত্রীর লাশ নিয়ে যাবেন বলে ভাইকে নিয়ে ওই স্বামী গাড়ি ডাকতে যান। এরপর থেকেই তাঁরা লাপাত্তা।মৃত ওই নারীর নাম রাশিদা বেগম (৩০)। তিনি উপজেলার বাবুটিপাড়া গ্রামের হাবিবুর রহমান সরকারের স্ত্রী। রাশিদার লাশ বর্তমানে কুমিল্লা মেডিকেল কলেজ হাসপাতালের মর্গে আছে।হাসপাতাল সূত্রে জানা গেছে, স্বামী হাবিবুর ও দেবর আল-আমিন গতকাল সন্ধ্যা সাড়ে ছয়টার দিকে রাশিদাকে দাউদকান্দি উপজেলা স্বাস্থ্য কমপ্লেক্সে নিয়ে আসেন। স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) মোহাম্মদ জামাল উদ্দিন রাশিদাকে মৃত ঘোষণা করেন। এরপর গাড়ি আনতে যাচ্ছেন বলে হাবিবুর ও আমিন রাশিদার লাশ হাসপাতালে রেখে সটকে পড়েন।দাউদকান্দি থানার গৌরীপুর পুলিশ তদন্ত কেন্দ্রের পরিদর্শক আ স ম আবদুন নূর বলেন, রাশিদার লাশ উপজেলা স্বাস্থ্য কমপ্লেক্স থেকে উদ্ধার করে পুলিশ হেফাজতে রাখা হয়েছিল। পরে গতকাল রাতে মুরাদনগর থানার পুলিশ রাশিদার লাশ ময়নাতদন্তের জন্য কুমিল্লা মেডিকেল কলেজ হাসপাতালের মর্গে পাঠায়। মৃত রাশিদার গলায় আঘাতের চিহ্ন আছে।মুরাদনগর থানার উপপরিদর্শক (এসআই) ও মামলার তদন্তকারী কর্মকর্তা কবির হোসেন বলেন, এ ঘটনায় মৃত রশিদার বাবা আত্মহত্যায় প্ররোচনার অভিযোগে একটি মামলা করেছেন। মামলায় রশিদার স্বামী, ননদ ও দেবরকে আসামি করা হয়েছে। আসামিরা পলাতক।