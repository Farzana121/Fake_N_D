চুমু নেই, তাই ছবি ফ্লপ
বলিউডে ইমরান হাশমির আরেক নাম ‘সিরিয়াল কিসার’। তাঁর ছবিতে গভীর চুমুর দৃশ্য থাকবে না, তা হতেই পারে না। তবে নিজের এই ইমেজ ছেড়ে বের হতে চেয়েছিলেন। তাই একটু অন্য রকম ছবিতে অভিনয় করে নিজের ভাগ্য পরীক্ষা করেছেন। কিন্তু তাঁর ভাগ্য সুপ্রসন্ন হয়নি। ‘হোয়াই চিট ইন্ডিয়া’ ছবিটা বক্স অফিসে মুখ থুবড়ে পড়ে। আর দর্শকও ইমরান হাশমিকে এভাবে নিতে পারেননি।‘হোয়াই চিট ইন্ডিয়া’ ছবিতে ভারতের শিক্ষাব্যবস্থার অন্ধকার দিক তুলে ধরা হয়েছে। পরিচালক সৌমিক সেন। এই ছবিতে সেই চিরচেনা ইমরান হাশমিকে পাননি দর্শক। চুমু তো দূরের কথা, তাঁকে সেভাবে রোমান্স করতেও দেখা যায়নি।মুম্বাইর এক পাঁচ তারকা হোটেলে প্রথম আলোকে ইমরান হাশমি বলেন, ‘আমার নতুন ইমেজ দর্শক সেভাবে গ্রহণ করতে পারেননি। এ ছাড়া “হোয়াই চিট ইন্ডিয়া” না চলার একাধিক কারণ আছে। শিক্ষাব্যবস্থার ওপর ছবি, তাই দর্শকের মধ্যে সেই অর্থে গ্রহণযোগ্যতা ছিল না। আর “থাকরে” ছবির সঙ্গে ক্ল্যাশ হওয়ায় আমাদের ছবির রিলিজের দিন এগিয়ে আনা হয়। তাই দর্শক ছবির মুক্তির দিন নিয়ে দ্বিধাগ্রস্ত ছিলেন।’তবে ইমরান হাশমি জানালেন, ‘দ্য বডি’ ছবিতে দর্শক আবার তাঁকে আগের মতো দেখতে পাবেন। থ্রিলার ধাঁচের এই ছবিতে তাঁর চুম্বন দৃশ্য আছে। মজা করে এই বলিউড তারকা বললেন, ‘আবার আমাকে আগের রূপে দেখতে পাবেন। মনে হয়, এবার দর্শক আর নিরাশ হবেন না।’‘দ্য বডি’ ছবিটি মুক্তি পাবে ১৩ ডিসেম্বর। এই ছবিতে ইমরান হাশমি ছাড়া আরও আছেন ঋষি কাপুর, সবিতা ধুলাপিয়া ও ভেধিকা।