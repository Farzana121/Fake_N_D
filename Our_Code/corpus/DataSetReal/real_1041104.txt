মধ্যরাতে বাস-ট্রাক মুখোমুখি সংঘর্ষে প্রাণ গেল দুজনের
মানিকগঞ্জের শিবালয় উপজেলায় নিহত ব্যক্তিদের নাম-পরিচয় তাৎক্ষণিকভাবে জানা যায়নি। আহত ব্যক্তিদের মধ্যে দুজনের অবস্থা আশঙ্কাজনক বলে জানিয়েছে পুলিশ।বরঙ্গাইল হাইওয়ে পুলিশ ফাঁড়ি ও স্থানীয় সূত্রে জানা গেছে, গতকাল দিবাগত রাত সাড়ে ১২টার দিকে ফলসাটিয়া এলাকায় সাউথ লাইন পরিবহনের ঢাকা থেকে ফরিদপুরগামী একটি বাসের সঙ্গে খুলনা থেকে ঢাকাগামী মালবোঝাই একটি ট্রাকের মুখোমুখি সংঘর্ষ হয়। এতে ঘটনাস্থলেই ট্রাকের চালক ও বাসের এক যাত্রী নিহত হন। আহত হন অন্তত ১০ জন।খবর পেয়ে বরঙ্গাইল হাইওয়ে পুলিশ হতাহতদের উদ্ধার করে। আহত ব্যক্তিদের উপজেলা স্বাস্থ্য কমপ্লেক্সে নেওয়া হয়। গুরুতর আহত কয়েকজনকে সেখান থেকে জেলা সদর হাসপাতালে স্থানান্তর করা হয়েছে।বরঙ্গাইল হাইওয়ে পুলিশ ফাঁড়ি দায়িত্বপ্রাপ্ত পরিদর্শক ইয়ামিন-উদ-দৌলা বলেন, নিহত ব্যক্তিদের লাশ জেলা সদর হাসপাতালে পাঠানো হয়েছে। তাঁদের পরিচয় জানার চেষ্টা চলছে। এ ঘটনায় থানায় মামলা দায়েরের প্রস্তুতি চলছে।