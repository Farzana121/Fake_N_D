এক চাহারেই জ্বলে পুড়ে খাক বাংলাদেশ
এমনিতে যশপ্রীত বুমরা, মোহাম্মদ শামি, ভুবনেশ্বর কুমারদের জন্য জাতীয় দলে জায়গা হয় না বললেই চলে। বাংলাদেশের বিপক্ষে সুযোগ পেয়েছেন মূল পেসাররা নেই বলেই। আর সে সুযোগটা কী অসাধারণভাবেই না কাজে লাগালেন দীপক চাহার!গোটা সিরিজেই দুর্দান্ত বোলিং করা চাহার গতকাল ইনিংসের শুরুতেই বাংলাদেশকে নাড়িয়ে দিয়েছিলেন। নিজের প্রথম ওভারেই ফিরিয়েছিলেন লিটন দাস আর সৌম্য সরকারকে। সে ধাক্কা সামলে বাংলাদেশ যখনই জয়ের স্বপ্ন দেখা শুরু করেছে, তখনই শিভাম দুবের সঙ্গে বাংলাদেশকে আবারও ধাক্কা দিয়েছেন এই চাহার, মোহাম্মদ মিঠুনকে ফিরিয়ে। মোহাম্মদ নাঈমের সঙ্গে এই মিঠুন গড়েছিলেন ৯৮ রানের জুটি। এই জুটিকে ঠিক ওই সময় না ভাঙলে ভারতের হাত থেকে ম্যাচটা বেরিয়েই যেত। তবে আসল চমকটা জমিয়ে রেখেছিলেন ইনিংসের শেষ ওভারের জন্য। আগের ওভারেই শফিউলকে ফেরানো চাহার শেষ ওভারের প্রথম দুই বলে আউট করলেন বাংলাদেশের শেষ দুই ব্যাটসম্যান আমিনুল ইসলাম ও মোস্তাফিজুর রহমানকে। ব্যস, হয়ে গেল হ্যাটট্রিক!আর তাতেই আন্তর্জাতিক টি-টোয়েন্টির ইতিহাসের সবচেয়ে সেরা বোলিং পরিসংখ্যানটা হয়ে গেল তাঁর। ৩.২ ওভার বল করে মাত্র ৭ রান দিয়ে হাফ ডজন উইকেট তুলে নিয়ে চাহার পেছনে ফেললেন সাবেক লঙ্কান স্পিনার অজন্তা মেন্ডিস ও সতীর্থ যুজবেন্দ্র চাহালকে। এর আগে ২০১২ সালের সেপ্টেম্বরে জিম্বাবুয়ের বিপক্ষে হাম্বানটোটায় পুরো ৪ ওভার বল করে মাত্র ৮ রান দিয়ে ৬ উইকেট নিয়েছিলেন মেন্ডিস। এর পরের রেকর্ডটাও মেন্ডিসেরই। ২০১১ সালে পাল্লেকেল্লেতে অস্ট্রেলিয়ার বিপক্ষে ১৬ রানে ৬ উইকেট নিয়েছিলেন মেন্ডিস। ছয় উইকেট নেওয়ার আরেক কীর্তি চাহারের স্বদেশি চাহালের। ২০১৭ সালে বেঙ্গালুরুতে ইংল্যান্ডের বিপক্ষে ৪ ওভার বল করে ২৫ রান দিয়ে ৬ উইকেট নিয়েছিলেন ভারতীয় লেগ স্পিনার।এক দীপক চাহারের তোপেই গতকাল ম্যাচ হেরে বসল বাংলাদেশ। আর চাহার নিজেও গড়লেন অনন্য এক রেকর্ড।এই তালিকায় বাংলাদেশি বোলারদের মধ্যে সবার ওপরে আছেন ইলিয়াস সানি। ২০১২ সালে আয়ারল্যান্ডের বিপক্ষে বেলফাস্টে ১৩ রানে ৫ উইকেট নিয়েছিলেন তিনি। এ ছাড়াও সাকিব আল হাসান এবং মোস্তাফিজুর রহমান টি-টোয়েন্টিতে বাংলাদেশের হয়ে এক ইনিংসে পাঁচ উইকেট নিয়েছিলেন।নতুন বলে সুইং করতে পারেন দেখে দীপক চাহারকে ‘পাওয়ার-প্লে বিশেষজ্ঞ’ হিসেবে দিনের পর দিন ব্যবহার করে আসছেন আইপিএলে চাহারের ফ্র্যাঞ্চাইজি চেন্নাই সুপার কিংসের অধিনায়ক মহেন্দ্র সিং ধোনি। এমনও হয়েছে পাওয়ার-প্লের প্রথম ছয় ওভারের মধ্যেই চাহারের কোটার তিন ওভার খরচ করে ফেলেছেন ধোনি। মূলত এই ভূমিকার জন্যই ভারতীয় দলে সুযোগ পেয়েছেন চাহার। কিন্তু ডেথ ওভারগুলোতেও যে চাহার একই রকম ভয়ংকর, সেটা বিশ্ব দেখল এই সিরিজেই। আর তাতেই জ্বলেপুড়ে খাক হলো বাংলাদেশ।