মরুর বুকে বাংলা টাইগার্স
দলটিতে দেশের কোনো ক্রিকেটার নেই। দেশে নেই কোনো তেমন প্রচারণা। নামটাই শুধু বাংলা টাইগার্স। নামের কারণেই চট্টগ্রামের দলটিকে নিজেদের মনে করছেন আরব আমিরাতের প্রবাসী বাংলাদেশিরা। আর আবুধাবির আবু জায়েদ স্টেডিয়ামে টি-১০ ক্রিকেট টুর্নামেন্টে ইতিমধ্যে দলটি ঝড় তুলেছে বলাই যায়। ক্রিকেটের নতুন সংস্করণ টি-১০। মরুর বুকে ১৫ নভেম্বর থেকে বসেছে এই ক্রিকেট আসর। আট দলের এই টুর্নামেন্ট মাতিয়ে বেড়াচ্ছে বাংলা টাইগার্স। ‘এ’ গ্রুপের পয়েন্ট তালিকার দ্বিতীয় স্থানে রয়েছে। সুপার লিগের এক ম্যাচ হাতে রেখেই কোয়ালিফায়িং রাউন্ডে পৌঁছে গেছে টাইগার্স। শুক্রবার সুপার লিগের শেষ ম্যাচে তারা মারাঠা এরাবিয়ানসের মুখোমুখি হবে। যদি প্রথম অথবা দ্বিতীয় স্থানে থেকে সুপার লিগ শেষ করে তাহলে কোয়ালিফায়িং-এ প্রথম ম্যাচ হারলেও ফাইনালে ওঠার আশা থাকবে। দেশের ক্রিকেটার না থাকলেও দলের কর্মকর্তারা দেশের সাবেক ক্রিকটারদের মধ্যেই। বাংলা টাইগার্সের কোচ হিসেবে রয়েছেন আফতাব আহমেদ। ম্যানেজার হিসেবে আছেন চট্টগ্রামের আরেক সাবেক ক্রিকেটার নাফিস ইকবাল। জাতীয় দলের ওপেনার তামিম ইকবালের বড় ভাই নাফিস শুরু থেকেই দলটির সঙ্গে রয়েছেন। সহকারী কোচও ক্রিকেটপ্রেমীদের চেনাজানা—নাজিমউদ্দিন। তিনিও খেলেছেন জাতীয় দলের হয়ে। বোলিং কোচ ইয়াসিন আরাফাত কয়েক বছর আগেও জাতীয় লিগে চট্টগ্রামের হয়ে খেলেছেন। দলের মিডিয়া ম্যানেজার মিনহাজ উদ্দিনও চট্টগ্রামের। প্রধান সত্ত্বাধিকারী এফএমসি গ্রুপের ইয়াসিন চৌধুরী। যতই বিদেশী ক্রিকেটার থাকুক, মরুর বুকে বাংলাদেশের এই দলটির খেলা দেখতে প্রতিদিনই সেখানে কর্মরত বিভিন্ন শ্রেণি পেশার লোকজন স্টেডিয়ামে আসছে। রাস আল খাইমা থেকে আসা কে এম তারেকুর রহমান বলেন, এখানে যারা থাকেন তাঁরা দেশের কোনো কেউ এলে খুশি হয়। দেশের দল হিসেবে তাই বাংলা টাইগার্সকে নিজেদের মনে করে।দর্শকেরা নানারকম ব্যানার, ফেস্টুন, বাদ্যযন্ত্র নিয়ে দলকে সমর্থন জুগিয়ে যাচ্ছেন। এটা দলের জন্য বাড়তি পাওয়া বলে মনে করছেন বাংলা টাইগার্সের মালিক ইয়াসিন চৌধুরী। তিনি বলেন, দর্শক কাছে টানতে রোড শো করা হয়েছে। এখানে কর্মরত বাংলাদেশিরা এটাকে দেশের দলই ভাবেন।