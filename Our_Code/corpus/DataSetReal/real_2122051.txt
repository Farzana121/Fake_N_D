নিখোঁজের এক দিন পর মিলল শিশুর বস্তাবন্দী লাশ
শনিবার সন্ধ্যার পর থেকেই নিখোঁজ ছিল ৬ বছর বয়সী শিশুপুত্র সানি। নিখোঁজের এক দিন পর রোববার রাত পৌনে ১০টার দিকে তার বস্তাবন্দী লাশ উদ্ধার করে পল্টন থানা-পুলিশ। গুলিস্তান বঙ্গবন্ধু স্টেডিয়ামের কাছে অলিম্পিক ভবনের সামনে রাস্তার ফুটপাথ থেকে বস্তার ভেতরে থাকা তোশক প্যাঁচানো সানির লাশ উদ্ধার করা হয়। সানির বাবার নাম সাগর, মায়ের নাম ঝরনা বেগম। মা–বাবার সঙ্গে স্টেডিয়ামের ৩ নম্বর গেটের সামনে ঘুমাত সানি।পল্টন থানার পুলিশ ফাঁড়ির সহকারী উপপরিদর্শক (এএসআই) আনোয়ার হোসেন জানান, শিশুটি তার মা-বাবার সঙ্গে স্টেডিয়ামের ৩ নম্বর গেটের সামনে ঘুমাত। শনিবার সন্ধ্যার পর থেকে শিশুটিকে পাওয়া যাচ্ছিল না। রোববার রাতে বস্তার ভেতর তোশক প্যাঁচানো অবস্থায় তার লাশ পাওয়া যায়। পুলিশের ধারণা, তাকে শ্বাস রোধ করে হত্যা করা হয়েছে। পুলিশ ঘটনাটি তদন্ত করে দেখছে। ময়নাতদন্তের জন্য লাশ ঢাকা মেডিকেল কলেজ হাসপাতালে পাঠানো হয়েছে।