লজ্জার রেকর্ড থেকে বাঁচল বাংলাদেশ
বহু কাঙ্ক্ষিত দিবারাত্রির টেস্ট খেলছে বাংলাদেশ। কলকাতার ঐতিহাসিক ইডেন গার্ডেনেই নিজেদের আরেকটি ইতিহাস লিখল বাংলাদেশ ও ভারত। সে ইতিহাসের প্রথম দুই ঘণ্টা অবশ্য মনমতো হয়নি মুশফিক-মাহমুদউল্লাহদের। প্রথম সেশনে মাত্র ২২ ওভার খেলা হয়েছে। এর মাঝেই ৬ উইকেট হারিয়ে ফেলেছে বাংলাদেশ। প্রথম সেশনের হয়ে যাওয়া ১৩০ বলে বাংলাদেশ রান তুলেছে ৭৩টি।উইকেট সংখ্যা ছয় না সাত, এ নিয়ে একটু আলোচনা হতে পারে। কারণ সেশন শেষ হয়ে লিটন দাসের আহত অবসর হওয়ার মধ্য দিয়ে। হেলমেটে বল লেগে মাথায় আঘাত পেয়েছেন। ক্রিকেটে ‘কনকাশন’ বা মাথায় আঘাতজনিত বদলির নিয়ম হয়েছে। ফলে পরিস্থিতি চিন্তা করে লিটনের বদলি নামানোর সুযোগ ছিল বাংলাদেশের। কিন্তু এ বদলি হতে হয় একই ধরনের খেলোয়াড় দিয়ে। বাংলাদেশ স্কোয়াডে থাকা অন্য ব্যাটসম্যান সাইফ হাসান চোটের কারণে টেস্ট থেকে ছিটকে গেছেন। বাকি তিনজনই বোলিং করেন। ফলে এ বদলির সুযোগ বাংলাদেশ নিতে পারবে কি না এ নিয়ে সন্দেহ থাকছেই।দ্বিতীয় সেশন তাই বেশ নেতিবাচকভাবেই শুরু হচ্ছে বাংলাদেশের। তবে এর মাঝেও অন্তত একটি স্বস্তি নিয়ে খেলতে পারবে মুমিনুল হকের দল। প্রথম ইনিংসে আর যাই হোক, দিবারাত্রির টেস্টে সর্বনিম্ন রানে গুটিয়ে যাওয়ার হতাশা অন্তত বাংলাদেশকে পেয়ে বসবে না। সে রেকর্ডটা আপাতত ইংল্যান্ডের। ২০১৮ সালের ২২ মার্চ নিউজিল্যান্ডের ইডেন পার্কে দিবারাত্রির টেস্টে প্রথমে ব্যাট করতে নেমে ৫৮ রানে অলআউট হয়েছিল ইংলিশরা। বাংলাদেশ এরই মাঝে সে স্কোরের চেয়ে ১৫ রান বেশি করে ফেলেছে।বাংলাদেশের সামনে এখন শ্রীলঙ্কাকে টপকে যাওয়ার চ্যালেঞ্জ। ২০১৭ সালের অক্টোবরে শ্রীলঙ্কাকে দিবারাত্রির টেস্ট খেলার আমন্ত্রণ জানিয়েছিল পাকিস্তান। দুবাইয়ে প্রথম ইনিংসে ৪৮২ তোলা লঙ্কানরা দ্বিতীয় ইনিংসে মাত্র ৯৬ রান গুটিয়ে গিয়েছিল। দিবারাত্রির টেস্টে এক শর নিচে গুটিয়ে যাওয়ার আর কোনো রেকর্ড নেই। উইকেটে থাকা নাঈম হাসান ও এবাদত এবং অপেক্ষায় থাকা আবু জায়েদ, আল আমিনের চ্যালেঞ্জ তাই অন্তত আরও ২৭টি রান তোলা।