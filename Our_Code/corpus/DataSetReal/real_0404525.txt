প্রেমিকের জন্মদিনে ফ্রিদা পিন্টোর বাগদানের খবর
বলিউড ও হলিউড তারকা ফ্রিদা পিন্টোর সর্বশেষ ইনস্টাগ্রাম পোস্টটি চোখে পড়েছে? গতকাল বৃহস্পতিবার রাতে পোস্ট করা। সেদিন ছিল তাঁর প্রেমিক কোরি ট্রানের জন্মদিন। আর এই পোস্টের মাধ্যমে ফ্রিদা তাঁর প্রেমিককে দারুণ এক উপহার দিয়েছেন। প্রেমিকের বিয়ের প্রস্তাবে বলেছেন, হ্যাঁ। ছবিতে বাঁ হাতের অনামিকায় শোভা পাচ্ছে বাগদানের আংটি।‘স্লামডগ মিলিয়নিয়ার’ ছবির এই তারকা প্রেমিককে ‘হ্যাঁ’ বলেছেন। তিনটি ছবি শেয়ার করে ক্যাপশনে লিখেছেন, ‘এখন আস্তে আস্তে আমি সবকিছুর মানে খুঁজে পাচ্ছি। জীবনের মানে, এই বিশ্বের মানে, চোখের পানির মানে, অপেক্ষার মানে। জ্ঞানী প্রেমিক-প্রেমিকারা বলেছিল, প্রেমে পড়লেই নাকি জীবনের মানে স্পষ্ট হয়। সবকিছু অর্থপূর্ণ হয়ে ওঠে। আমি এখন কোথায় দাঁড়িয়ে আছি, আমি তা জানি। আমি কোথায় যেতে চাই, তা–ও আমি জানি।’৩৫ বছর বয়সী ফ্রিদা পিন্টোর সঙ্গে কোরি ট্রানের সম্পর্কের বয়স তিন বছর। ২০১৭ সাল থেকে তাঁরা প্রেম করছেন। কোরি ট্রান পেশায় যুক্তরাষ্ট্রের লস অ্যাঞ্জেলেসের আলোকচিত্রী। এর আগে ফ্রিদা পিন্টো ‘স্লামডগ মিলিয়নিয়ার’ ছবির নায়ক দেব প্যাটেলের সঙ্গে প্রেম করেছেন। ২০০৮ সাল থেকে ছয় বছর একসঙ্গে থাকার পর ২০১৪ সালে সেই সম্পর্ক ভেঙে যায়। এরপর সময় নিয়েছেন। নতুন করে সম্পর্কে জড়িয়েছেন কোরি ট্রানের সঙ্গে।প্রেমিকের জন্মদিনে উইশ করে লিখতেও ভোলেননি। লিখেছেন, ‘তুমি আমার জীবনে আসা সবচেয়ে সুন্দর সৃষ্টি। আমি জানি তুমি আমার জীবনে থাকবে। আমার হৃদয়ের সবটুকু ভালোবাসা কেবল তোমার জন্য। শুভ জন্মদিন প্রিয় বাগ্‌দত্তা।’ফ্রিদা পিন্টোর জনপ্রিয় ছবিগুলোর ভেতর ‘রাইজ অব দ্য প্ল্যানেট অব দ্য এপস’, ‘তৃষ্ণা’, ‘ইমমর্টালস’, ‘গার্ল রাইজিং’, ‘ডেজার্ট ড্যান্সার’, ‘লাভ সোনিয়া’ প্রভৃতি উল্লেখযোগ্য। চলচ্চিত্রে নিজের অভিনীত চরিত্রগুলোর মাধ্যমে তিনি একজন ভারতীয় নারীর গৎবাঁধা ইমেজকে ভেঙেছেন। অ্যাঞ্জেলিনা জোলি আর মালালা ইউসুফজাই সাহসী ও শক্তিশালী নারী চরিত্রের আদর্শ হিসেবে তাঁর নাম উল্লেখ করেছেন।