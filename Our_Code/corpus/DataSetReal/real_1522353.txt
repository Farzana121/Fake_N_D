হবিগঞ্জে জেলা ছাত্রদল সভাপতি গ্রেপ্তার
হবিগঞ্জ জেলা ছাত্রদলের সভাপতি এমদাদুল হককে গ্রেপ্তার করেছে পুলিশ। হবিগঞ্জ সদর উপজেলার গোপায়া গ্রাম থেকে গতকাল রোববার দিবাগত রাত তিনটার দিকে তাঁকে গ্রেপ্তার করা হয়।পুলিশ ও এলাকার কয়েকজন বাসিন্দার সঙ্গে কথা বলে জানা গেছে, হবিগঞ্জ সদর থানা-পুলিশের একটি দল গতকাল দিবাগত রাত তিনটার দিকে শহরতলির গোপায়া গ্রাম থেকে এমদাদুল হককে গ্রেপ্তার করে। আজ সোমবার আদালতের মাধ্যমে তাঁকে হবিগঞ্জ জেলা কারাগারে পাঠানো হয়। আদালত প্রাঙ্গণে এমদাদুল হক জানান, রাজনৈতিক কারণে তাঁকে গ্রেপ্তার করা হয়েছে। যে মামলায় তাঁকে গ্রেপ্তার দেখানো হয়, তা ভুয়া মামলা।এ ব্যাপারে হবিগঞ্জ সদর মডেল থানার ভারপ্রাপ্ত কর্মকর্তা (ওসি) মো. মাসুক আলী প্রথম আলোকে জানান, এমদাদুল হকের বিরুদ্ধে পুলিশের ওপর হামলা বিষয়ে একটি মামলা রয়েছে। এ মামলায় তাঁর বিরুদ্ধে গ্রেপ্তারি পরোয়ানা ছিল। ওই মামলায় তাঁকে গ্রেপ্তার করে কারাগারে পাঠানো হয়েছে।