‘জীবন’ পেয়ে ইংল্যান্ডকে ‘জীবন দান’ স্টোকস–বার্নসের
মাউন্ট মঙ্গানুইয়ের জন্য আজ বৃহস্পতিবার দিনটি ছিল ঐতিহাসিক। নিউজিল্যান্ডের এ মাঠের টেস্ট ক্রিকেটে অভিষেক হয়েছে আজ। অভিষেকের দিনে মাউন্ট মঙ্গানুই মনে করিয়ে দিল টেস্ট ক্রিকেটের পুরোনো দিন। পুরো ৯০ ওভার শেষে টস জেতা ইংল্যান্ডের রান ৪ উইকেটে মাত্র ২৪১! এখনকার দিনের টেস্ট ক্রিকেটের কথা চিন্তা করলে ইংল্যান্ডের এই ব্যাটিংকে শম্বুক গতিরই বলতে হবে। ৪৫ থেকে ৬০—এই ১৫ ওভারের মধ্যে কোনো বাউন্ডারি মারেননি ইংল্যান্ডের ব্যাটসম্যানরা। এই সময়ের মধ্যে তারা হারিয়েছে দুটি উইকেট।তা ‘পুরোনো দিনের টেস্টে’র প্রথম দিনটিকে সমানে সমানই বলা যায়। তবে দিনটি হতে পারত কেবলই স্বাগতিক নিউজিল্যান্ডের। কিউই অধিনায়কের একটি রিভিউ না নেওয়ার ভুল সিদ্ধান্ত আর রস টেলরের একটি ক্যাচ মিস সেটি হতে দেয়নি। ইংল্যান্ডের ওপেনার ররি বার্নস তখন ১০ রানে ব্যাট করছিলেন, ইংল্যান্ডের রান ছিল বিনা উইকেটে ১৪। ট্রেন্ট বোল্টের একটি বলে উইকেটের পেছনে ক্যাচ দিয়েছিলেন বার্নস।কিউই বোলার-ফিল্ডারদের আবেদনটা খুব বেশি জোরালো ছিল না। আম্পায়ারও তাই খুব একটা পাত্তা করেননি। নিউজিল্যান্ড অধিনায়ক কেন উইলিয়ামসন বা বোল্টের কেউই রিভিউ নেওয়ার কথা ভাবেননি। কিন্তু টেলিভিশন রিপ্লেতে দেখা গেছে বলটি উইকেটকিপার বিজে ওয়াটলিংয়ের গ্লাভসে জমা পড়ার আগে ছুঁয়ে গিয়েছিল বার্নসের ব্যাট। পরে কলিন ডি গ্র্যান্ডহোমের বলে সেই ওয়াটলিংয়েরই হাতে ক্যাচ দেওয়ার আগে ১৩৮ বলে ৫২ রান করেছেন বার্নস।‘জীবন’ পেয়েছেন বেন স্টোকসও। সঙ্গী ওলি পোপকে (২৩ বলে ১৮*) নিয়ে ইংলিশ অলরাউন্ডার উইকেটে আছেন ৬৭ রান নিয়ে। অথচ ৬৩ রানেই আউট হয়ে যেতে পারতেন স্টোকস। বোল্টের এক ওভারে টানা চারটি চার মেরেছেন ইংল্যান্ডকে বিশ্বকাপ জেতাতে অন্যতম ভূমিকা রাখা অলরাউন্ডার। শেষ চারটি মারার সময় স্লিপে স্টোকসের ক্যাচ ছেড়েছেন টেলর। বার্নস-স্টোকস ছাড়াও প্রথম দিনে ইংল্যান্ডের আড়াইশর কাছাকাছি রান করায় অবদান আছে জো ডেনলিরও। টিম সাউদির বলে ওয়াটলিংয়ের হাতে ক্যাচ দেওয়ার আগে ৭২ রান করেছেন তিন।