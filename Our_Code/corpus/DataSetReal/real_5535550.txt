নাটোরে ডাস্টবিন থেকে নবজাতকের লাশ উদ্ধার
নাটোর শহরের উত্তর পটুয়াপাড়া এলাকার একটি ডাস্টবিন থেকে আজ মঙ্গলবার সকালে এক নবজাতকের লাশ উদ্ধার করা হয়েছে। দিনভর উৎসুক জনতা লাশটি দেখার জন্য ভিড় করলেও ওই নবজাতকের স্বজনের হদিস পাওয়া যায়নি।নাটোর থানা সূত্রে জানা যায়, আজ সকালে স্থানীয় লোকজন ডাস্টবিনে একটি ব্যাগের ভেতরে রাখা এক নবজাতকের লাশ দেখতে পায়। ঘটনাটি স্থানীয় ওয়ার্ড কাউন্সিলর ফরহাদ হোসেনকে জানানো হয়। পরে তাঁর কাছে খবর পেয়ে সদর থানা থেকে পুলিশ ঘটনাস্থলে যায়। লাশটি দেখতে শত শত মানুষ ভিড় করে। প্রায় সারা দিন সেখানে লাশটি পড়ে থাকলেও তার স্বজনের সন্ধান পাওয়া যায়নি। পরে লাশটি পুলিশ ময়নাতদন্তের জন্য নাটোর সদর হাসপাতাল মর্গে পাঠায়।নাটোর সদর থানার পরিদর্শক (তদন্ত) ফরিদুল ইসলাম বলেন, স্থানীয় ওয়ার্ড কাউন্সিলরের মাধ্যমে খবর পেয়ে পুলিশ লাশটি উদ্ধার করে ময়নাতদন্তের জন্য মর্গে পাঠায়। এ ব্যাপারে পুলিশ বাদী হয়ে মামলা করেছে। ঘটনাটি তদন্ত করে দেখা হচ্ছে। এ ব্যাপারে কেউ অভিযোগ করেনি। 