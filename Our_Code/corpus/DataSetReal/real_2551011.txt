পাবনায় শিক্ষককে পিটিয়ে হত্যার অভিযোগ
পাবনার আটঘরিয়া উপজেলায় আশরাফ আলী (৪৫) নামের এক শিক্ষককে পিটিয়ে হত্যার অভিযোগ উঠেছে। জমি নিয়ে বিরোধের জের ধরে আজ শনিবার সকালে একদন্ত ইউনিয়নের মহেশপুর গ্রামে এ ঘটনা ঘটে। প্রতিপক্ষের সঙ্গে কথা-কাটাকাটির একপর্যায়ে আশরাফ আলীকে পেটানো হলে ঘটনাস্থলেই তিনি মারা যান বলে অভিযোগে উল্লেখ করা হয়।স্থানীয় লোকজন ও নিহত শিক্ষকের স্বজনদের ভাষ্য, বাড়ির পাশের একটি জমির মালিকানা নিয়ে প্রতিবেশী আফজাল হোসেনের সঙ্গে আশরাফের বিরোধ চলছে। সকাল সাড়ে ৭টার দিকে মাঠের মধ্যে বিষয়টি নিয়ে দুই পক্ষের কথা-কাটাকাটি শুরু হয়। একপর্যায়ে প্রতিপক্ষের লোকজন আশরাফ আলীকে পিটুনি দেন। এতে ঘটনাস্থলেই তাঁর মৃত্যু হয়।আশরাফ আলীর ছেলে হোসাইন আলী অভিযোগ করেন, পূর্বপরিকল্পিতভাবে প্রতিপক্ষের লোকজন তাঁর বাবাকে পিটিয়ে হত্যা করেছেন। তিনি এ হত্যার বিচার চান।এ ঘটনায় মামলার প্রস্তুতি চলছে। আটঘরিয়া থানার ভারপ্রাপ্ত কর্মকর্তা (ওসি) রকিবুল ইসলাম বলেন, খবর পেয়ে লাশ উদ্ধার করে ময়নাতদন্তের জন্য জেনারেল হাসপাতালের মর্গে পাঠানো হয়েছে। তদন্ত চলছে। প্রাথমিক তদন্ত শেষে ঘটনার বিস্তারিত বলা যাবে।