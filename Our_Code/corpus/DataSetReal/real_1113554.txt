নামলেন মিরাজ, ইডেন টেস্টে ছিটকে পড়লেন লিটন
মোহাম্মদ শামির শর্ট বলটা পুল করতে পারেননি লিটন দাস। বল লাগে তাঁর হেলমেটে। প্রথমবার আঘাত পাওয়ার পর খেলে গেছেন। এক ওভার পর ইশান্ত শর্মার বলে আবার আঘাত পেলেন মাথায়। এবার আর উইকেটে থাকতে পারেননি। লিটনকে আহত অবসর হয়ে ফিরে আসতে হয়েছে ড্রেসিংরুমে।বিসিবির মিডিয়া ম্যানেজার রাবীদ ইমাম জানিয়েছেন, স্ক্যান করাতে লিটনকে নেওয়া হয়েছে স্থানীয় হাসপাতালে। শেষ পর্যন্ত ইডেন টেস্ট থেকে তাঁকে ছিটকেই পড়তে হলো। তাঁর ‘কনকাশন’ (মাথায় আঘাত পাওয়া) বদলি হিসেবে নেমেছেন মেহেদী হাসান মিরাজ।বাংলাদেশের হাতে কনকাশন বদলি হিসেবে আর কোনো বিশেষজ্ঞ ব্যাটসম্যান নেই। টেস্ট স্কোয়াডে থাকা মোসাদ্দেক হোসেন দেশে যাওয়ার পর তাঁকে আর ফেরানো হয়নি। ওপেনার সাইফ হাসান আঙুলের চোটে পড়ে ছিটকে পড়েছেন। একাদশের বাইরে আছেন মিরাজ, তাইজুল ইসলাম ও মোস্তাফিজুর রহমান—যাঁরা কেউ ব্যাটসম্যান লিটনের যথার্থ বদলি নন।লিটনের বদলি হিসেবে বাধ্য হয়ে বোলিং অলরাউন্ডার মিরাজকে নেওয়া হয়েছে, যিনি কিছুটা ব্যাটিং করতে পারেন। এই ইনিংস তো এক প্রকার শেষ। দ্বিতীয় ইনিংসে বাংলাদেশকে খেলতে হবে ছয় ব্যাটসম্যান নিয়ে। উইকেটকিপিং করতে হবে নিশ্চিত মুশফিকুর রহিম বা মোহাম্মদ মিঠুনকে। মাঠে কঠিন পরীক্ষা, মাঠের বাইরেও ভীষণ বিপাকে বাংলাদেশ!লিটনের দুঃসংবাদের মধ্যেই মাথায় আঘাত পেয়েছেন নাঈম হাসানও। শামির বলে এ যাত্রা নাঈম রক্ষা পেলেও তাঁর শুশ্রূষা দিতে খেলা বন্ধ থাকল প্রায় ৫ মিনিট। যে দৃশ্যটা বেশ চোখে পড়ল, নাঈম মাথায় আঘাত পাওয়ার পর ভারতীয় ফিজিও আগে দৌড়ে গেলেন। বাংলাদেশের ফিজিও ঢুকলেন অনেক পরে! লিটনকে নিয়ে ব্যস্ত থাকার কারণেই হয়তো এ দেরি।