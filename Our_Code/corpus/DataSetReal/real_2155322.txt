বরিশালে ভারতীয় ভিসা সেন্টারের উদ্বোধন
বরিশালে ভারতীয় ভিসা আবেদন সেন্টার চালু হয়েছে। আজ সোমবার সকালে নগরের কাশীপুর এলাকায় এই সেন্টারের উদ্বোধন করেছেন বরিশাল সিটি করপোরেশনের মেয়র সেরনিয়াবাত সাদিক আবদুল্লাহ।উদ্বোধনী অনুষ্ঠানের প্রধান অতিথি সিটি মেয়র বলেন, ‘ভারত শুধু আমাদের মুক্তিযুদ্ধে এ দেশের মানুষকে আশ্রয় দেয়নি; দেশকে শত্রুমুক্ত করতেও সব ধরনের সহযোগিতা দিয়েছে। এ জন্য বর্তমান প্রধানমন্ত্রী শেখ হাসিনার নেতৃত্বে পরিচালিত বর্তমান সরকার এই বন্ধুত্বকে অটুট রাখতে বদ্ধপরিকর।’সিটি মেয়র সাদিক আবদুল্লাহ এ সময় আরও বলেন, এখন থেকে ভারতীয় ভিসার জন্য অন্য কোথাও যেতে হবে না। বরিশালের লোকজন বরিশালে বসেই ভিসা পাবেন। সেই সঙ্গে ভবিষ্যতে বরিশাল থেকে ভারতে যাওয়ার জন্য ‌‘বরিশাল এক্সপ্রেস’ নামে নতুন একটি পরিবহন সার্ভিস চালু করার বিষয়টি বিবেচনায় নেওয়ার কথা জানান তিনি।অনুষ্ঠানে আরও বক্তব্য দেন বাংলাদেশে নিযুক্ত ভারতীয় অতিরিক্ত হাইকমিশনার রাজেশ কুমার রায়না (খুলনা), বরিশাল নগর পুলিশ কমিশনার মো. শাহাবুদ্দিন খান।উদ্বোধনী অনুষ্ঠানে আরও উপস্থিত ছিলেন বরিশাল সিটি করপোরেশনের প্যানেল মেয়র রফিকুল ইসলাম, বরিশাল বজ্রমোহন (বিএম) কলেজের অধ্যক্ষ মো. শফিকুর রহমান সিকদার।ভিসা সেন্টার থেকে পাঠানো এক বিজ্ঞপ্তিতে বলা হয়েছে, এখন থেকে বৈধ ভিসায় ভারত ভ্রমণকারী কোনো বাংলাদেশি নাগরিক ভারতে থাকাকালীন অসুস্থ হয়ে পড়লে তাঁকে ভারতের হাসপাতালে ভর্তি হতে প্রাথমিক ভিসাকে মেডিকেল ভিসায় রূপান্তর করতে হবে না।এ ছাড়া কোনো বাংলাদেশি নাগরিক ভারতে প্রবেশের আগে থেকেই আক্রান্ত এমন রোগের (অঙ্গ প্রতিস্থাপন ছাড়া) ইনডোর মেডিকেল চিকিৎসা প্রাথমিক ভিসায় করতে পারবেন।