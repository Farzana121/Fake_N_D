নাসিরের সেঞ্চুরি, ৭ উইকেট রুবেলের
জাতীয় লিগে আজ চমক দেখিয়েছেন জাতীয় দল থেকে বাদ পড়া অলরাউন্ডার নাসির হোসেন ও জাতীয় দলের বাইরে থাকা পেসার রুবেল হোসেন। ব্যাট হাতে দারুণ খেলেছেন নাসির। ওদিকে বল হাতে বিধ্বংসী হয়ে উঠেছিলেন রুবেল। এই দুই অভিজ্ঞ ক্রিকেটারের সঙ্গে আজ বল হাতে আলো ছড়িয়েছেন তরুণ মুকিদুল ইসলাম।জাতীয় লিগে এবার তিনটি ফিফটি পেয়েছেন নাসির। কিন্তু সেঞ্চুরির দেখা পাচ্ছিলেন না রংপুরের এই ক্রিকেটার। আজ ঢাকা বিভাগের বিপক্ষে সেঞ্চুরির আক্ষেপ মিটিয়েছেন। এটি প্রথম শ্রেণির ক্যারিয়ারে নাসিরের সপ্তম সেঞ্চুরি। দলকেও পৌঁছে দিয়েছেন শক্তিশালী অবস্থানে। বগুড়া শহীদ চান্দু স্টেডিয়ামে দ্বিতীয় ইনিংসে দলের বিপদে নাসিরই পথ দেখিয়েছেন। প্রথমে আরিফুল ও পরে অধিনায়ক নাঈম ইসলামের সঙ্গে জুটি বাঁধেন নাসির। ২০৫ বলে ১১ চারের সাহায্যে ১০৪ রানে আছেন অপরাজিত। তৃতীয় দিন শেষে রংপুর এগিয়ে ২১২ রানে, হাতে আছে ৫ উইকেট। এর আগে প্রথম ইনিংসে নাসিরের ৭০ রানে ভর করে ২৩৪ রান করে রংপুর। বোলিংয়ে মুকিদুল ইসলামের পাঁচ উইকেটে ঢাকা বিভাগ অলআউট হয় ২২২ রানে। প্রথম শ্রেণির ক্রিকেটে প্রথমবারের মতো পাঁচ উইকেট নিয়ে ঢাকা বিভাগকে নাগালে রাখেন এই তরুণ পেসার।আজ মিরপুর শেরে বাংলা স্টেডিয়ামে রাজশাহীর বিপক্ষে দুর্দান্ত বোলিং করেছেন রুবেল। ক্যারিয়ার সেরা ৫১ রানে ৭ উইকেট নিয়ে মাত্র ১৫১ রানে গুটিয়ে দিয়েছেন রাজশাহীর ব্যাটিং। রুবেলের গড়ে দেওয়া মঞ্চ কাজে লাগিয়েছে খুলনার ব্যাটসম্যানরা। আজ তুষার ইমরান ও অমিত মজুমদারের জোড়া ফিফটিতে ৪ উইকেটে ১৫৪ রানে দিন শেষ করেছে খুলনা। রাজশাহীর মোহর শেখ ও মুক্তার আলি নিয়েছেন ২টি করে উইকেট।