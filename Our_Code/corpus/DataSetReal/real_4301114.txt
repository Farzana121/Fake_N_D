সৌদি রাজকন্যা বাসমাহ গৃহবন্দী
সৌদি আরবের প্রিন্সেস বাসমাহ বিনতে সৌদের নিখোঁজের খবর আন্তর্জাতিক গণমাধ্যমে বেশ সাড়া ফেলেছিল। এখন বলা হচ্ছে, তিনি গৃহবন্দী রয়েছেন। জার্মানির রাষ্ট্রীয় টেলিভিশন ডয়চে ভেলে এই তথ্য জানিয়েছে।বাসমাহ সৌদির বাদশাহ সৌদ বিন আবদুল আজিজ আল সৌদের মেয়ে। তিনি ১৯৫৩–১৯৬৪ সাল পর্যন্ত দেশটির বাদশাহ ছিলেন। বাসমাহ (৫৫) সমাজসংস্কারক হিসেবে পরিচিত। বলা হচ্ছে, তিনি সৌদি আরবের রিয়াদে গৃহবন্দী রয়েছেন। তবে তাঁর বিরুদ্ধে সুনির্দিষ্ট কোনো অভিযোগ নেই।বাসমাহকে আটকের সুনির্দিষ্ট কোনো কারণ না থাকলেও রক্ষণশীল সৌদি আরব সরকারের জন্য তিনি যথেষ্ট মাথা ব্যথার কারণ। পশ্চিমা দেশে পড়াশোনা করে এসে সৌদি আরবের বিভিন্ন সামাজিক ও মানবাধিকার সংগঠনের হয়ে সক্রিয়ভাবে কাজ করতেন তিনি। এ ছাড়া তিনি সৌদিতে নারীদের বর্তমান অবস্থা নিয়ে প্রায়ই আন্তর্জাতিক ও সৌদি আরবের বিভিন্ন গণমাধ্যমে লেখালেখি করতেন। সৌদি আরবে নারী ও পুরুষের একই স্থানে উপস্থিতির ক্ষেত্রে যে নিষেধাজ্ঞা রয়েছে, তার ঘোর বিরোধী ছিলেন বাসমাহ। এ ছাড়া সৌদি আরবের সংবিধানের সংস্কারও চান তিনি। আর সাম্প্রতিক সময়ে সৌদি আরবে সরকারের সমালোচকদের যেভাবে হত্যা, গুম, কারাদণ্ড দেওয়া হয়েছে, তারও বিরোধী ছিলেন বাসমাহ। এ জন্য তিনি সৌদি আরবের যুবরাজ মোহাম্মদ বিন সালমানের সমালোচনাও করেছিলেন।   সৌদি রাজপরিবারের সরাসরি সমালোচনা না করলেও এই পরিবারের সদস্যদের ঠিকই সমালোচনা করেছেন বাসমাহ। ২০১২ সালে এক সাক্ষাৎকারে তিনি বলেছিলেন, ‘আমাদের রাজপরিবারের প্রায় ১৫ হাজার সদস্য রয়েছেন। এর মধ্যে ১৩ হাজারের এই ক্ষমতা বা সম্পদ ভোগের সুযোগ নেই। আমাদের প্রায় ২ হাজার ধনকুবের রয়েছেন। তাঁদের হাতে সব ক্ষমতা এবং সম্পদ। এই ২ হাজার ধনকুবেরের বিরুদ্ধে কারও কিছু বলার সাহস নেই।’ঠিক এসব কারণেই বাসমাহকে গৃহবন্দী করা হয়েছে কি না তা স্পষ্ট নয়। তবে তাঁকে আর প্রকাশ্যে কথা বলতে দেওয়া হচ্ছে না। এ নিয়ে সৌদি সরকারের বক্তব্য জানতে চাইলে কর্তৃপক্ষ কোনো মন্তব্য করেনি।