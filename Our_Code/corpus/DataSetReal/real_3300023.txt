নামের জন্য বাধার মুখে ‘পাসওয়ার্ড’
আগামী শুক্রবার বাংলাদেশের প্রেক্ষাগৃহে মুক্তি পাওয়ার কথা আছে ভারতের কলকাতা থেকে আমদানি করা ছবি ‘পাসওয়ার্ড’। তার আগেই দেব ও রুক্মিণী মৈত্র অভিনীত বড় বাজেটের এই ছবি বাংলাদেশে চলচ্চিত্র সেন্সর বোর্ডে বাধার মুখে পড়েছে। নির্মাণ ও গল্প বিনা কর্তনে পাস হলেও ছবির নাম নিয়ে আপত্তি তুলেছে চলচ্চিত্র সেন্সর বোর্ড। এ কারণে এখনো ছাড়পত্র পায়নি ছবিটির আমদানিকারক প্রতিষ্ঠান শাপলা মিডিয়া।গতকাল রোববার ছবিটি দেখেছেন চলচ্চিত্র সেন্সর বোর্ডের সদস্যরা। কিন্তু ছবিটির নাম নিয়ে আপত্তি হওয়ায় ওই দিন ছাড়াপত্র দেওয়া হয়নি।চলচ্চিত্র সেন্সর বোর্ড থেকে জানা গেছে, ‘পাসওয়ার্ড’ নামে গত ঈদুল ফিতরে এসকে ফিল্মস প্রযোজিত শাকিব খান ও বুবলী অভিনীত একটি ছবি বাংলাদেশের প্রেক্ষাগৃহে মুক্তি পায়। একই নামে আরেকটি ছবি মুক্তির নিয়ম নেই।আজ সোমবার সন্ধ্যায় চলচ্চিত্র সেন্সর বোর্ডের ভাইস চেয়ারম্যান নিজামুল কবির বলেন, ‘বিষয়টি জটিল কিছু না। সমাধান হতে পারে। কিছুদিন আগে একই নামে শাকিব খানের একটি ছবি মুক্তি পেয়েছে। এখন বোর্ডের সদস্যরা বলছেন, একই নামে আরেকটি ছবির ছাড়পত্র দেওয়া যুক্তিসংগত হবে না। কিন্তু আমার মতামত হলো, তথ্য মন্ত্রণালয় এই নামে ছবিটির আমদানির অনুমোদন দিয়েছে। তারপরও আমদানিকারক প্রতিষ্ঠানের কাছ থেকে লিখিত ব্যাখ্যা চাওয়া হয়েছে। ব্যাখ্যা পাওয়ার পর তা চলচ্চিত্র সেন্সর বোর্ডের সদস্যদের সামনে আনা হবে। এরপর সিদ্ধান্ত হবে।’শাপলা মিডিয়ার ব্যবস্থাপক রেজাউল করিম বলেন, ‘আমরা তো “পাসওয়ার্ড” নামেই আমদানির অনুমোদন নিয়েছি। সমস্যা থাকলে ওই নামে অনুমোদন হওয়ার কথা না। তাহলে এখন সমস্যা কোথায়?’