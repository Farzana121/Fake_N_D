আমির খান ও কারিনার নতুন লুক ভাইরাল
আমির খান এখন আছেন পাঞ্জাবে। ৩১ অক্টোবর থেকে ‘লাল সিং চাড্ঢা’ ছবির শুটিং হচ্ছে। সেদিন ছিল ভারতের সাবেক প্রধানমন্ত্রী ইন্দিরা গান্ধীর মৃত্যুবার্ষিকী। ছবিতে ভারতের ধর্মশালা স্বর্ণমন্দিরে হামলার পাশাপাশি থাকছে নিজ দেহরক্ষীদের দ্বারা ইন্দিরা গান্ধীর নিহত হওয়ার ঘটনা। এরই মধ্যে চণ্ডীগড় আর অমৃতসরে ছবিটির জন্য শতাধিক লোকেশন চূড়ান্ত হয়েছে। ছবিতে আমির খান পাঞ্জাবের একজন তরুণ। তিনি পাঞ্জাবি ভাষায় কথা বলেন। তাঁর প্রেমিকার চরিত্রে অভিনয় করছেন কারিনা কাপুর খান। ছবিতে তিনি পাঞ্জাবের মেয়ে।এদিকে ইনস্টাগ্রামে ‘লাল সিং চাড্ঢা’ ছবিতে আমির খান ও কারিনা কাপুর খানের লুক ভাইরাল হয়েছে। শুটিং সেটে ঢোকার সময় কারিনা কাপুর ছিলেন একেবারে সাদামাটা পোশাকে। গোলাপি কামিজ আর সাদা সালোয়ার, সঙ্গে দোপাট্টা। ছবির নাম ভূমিকায় অভিনয় করছেন আমির খান। পাঞ্জাবের এক তরুণের বেশে সম্প্রতি দূর থেকে ক্যামেরাবন্দী করা হয় তাঁকে। সবাই ধারণা করছেন, এটা তাঁর নতুন ছবি ‘লাল সিং চাড্ঢা’র লুক। তবে এ ব্যাপারে আমির খান বা ‘লাল সিং চাড্ঢা’ ছবির সঙ্গে সংশ্লিষ্ট কেউ কিছু বলেননি।এদিকে সামাজিক যোগাযোগমাধ্যমে ‘লাল সিং চাড্ঢা’ ছবির লোগো শেয়ার করে আমির খান লিখেছেন, ‘কে জানে আমাদের মধ্যেই গল্প থাকে, নাকি গল্পের মধ্যে আমরা।’ইন্ডিয়া টুডেকে দেওয়া এক সাক্ষাৎকারে কারিনা কাপুর খান বললেন, ‘এই ছবিতে অভিনয়ের জন্য আমাকে রীতিমতো অডিশন দিতে হয়েছে। আমির আমার ব্যাপারে শতভাগ নিশ্চিত হতে চেয়েছেন। একদিন হঠাৎ আমাকে ফোন করে বললেন, “আমি চাই, তুমি এই ছবির চিত্রনাট্য শোনো।” বুঝতে পারি, ছবিটি নিয়ে তিনি ভীষণ এক্সসাইটেড। তাঁর পরিকল্পনা অনুযায়ী পরীক্ষামূলকভাবে ছবির কিছু দৃশ্যের কাজ করেছি। এটা ছিল শুটিং শুরু করার আগে আমার অডিশন।’৩৯ বছর বয়সের কারিনা কাপুর খান প্রথম অভিনয় করেন ‘রিফিউজি’ ছবিতে। বললেন, ‘সেই ছবিতে অভিনয়ের জন্যও আমাকে কোনো অডিশন দিতে হয়নি। এখন সময় বদলাচ্ছে। সাইফও আমাকে বুঝিয়েছে, বিখ্যাত অভিনেতা আল পাচিনোও নাকি নতুন কোনো চরিত্রে অভিনয়ের জন্য আগে অডিশন দেন। বুঝতে পারি, যে চরিত্রে কাজ করতে যাচ্ছি, অভিনেতা হিসেবে সেই চরিত্র আমার জন্য কতটা যথাযথ, তা আগে থেকে নিশ্চিত হওয়া খুব জরুরি।’হলিউডের আইকনিক ছবি ‘ফরেস্ট গাম্প’ (১৯৯৪)-এর হিন্দি রিমেক ‘লাল সিং চাড্ঢা’। এখানে দুবার অস্কারজয়ী টম হ্যাঙ্কসের চরিত্রে অভিনয় করছেন আমির খান। ৩১ অক্টোবর এই ছবির শুটিং উদ্বোধন করেছেন আমির খানের মা জিনাত হুসেইন। তিনিই বাজালেন প্রথম ক্ল্যাপস্টিক, আর বললেন, ‘শট ওয়ান, টেক ওয়ান।’ আর শুরু হলো শুটিং। আমির খানের জীবনে এমন ঘটনা এবারই প্রথম।‘ফরেস্ট গাম্প’ উপন্যাস লিখেছেন মার্কিন লেখক উইনস্টন গ্রুম, ১৯৮৬ সালে। পরে ১৯৯৪ সালে সেই উপন্যাস অবলম্বনে যুক্তরাষ্ট্রে চলচ্চিত্র নির্মাণ করেন পরিচালক রবার্ট জেমেকিস। ছবিটি সেরা ছবি, সেরা পরিচালনা, সেরা অভিনেতাসহ ছয়টি বিভাগে অস্কার জিতেছে। পেয়েছে আরও অসংখ্য পুরস্কার। এবার ছবিটি হিন্দি ভাষায় তৈরি হচ্ছে। চিত্রনাট্য লিখেছেন অতুল কুলকার্নি। পরিচালনা করছেন অদ্ভেদ চন্দন। প্রযোজনা করছে যৌথভাবে ভায়াকম এইটিন স্টুডিও আর আমির খান প্রোডাকশনস। আশা করা যাচ্ছে, ২০২০ সালে বড়দিন উপলক্ষে ছবিটি মুক্তি পেতে পারে।