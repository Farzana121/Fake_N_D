সজীব ওয়াজেদ জয় পীরগঞ্জ আ.লীগের ১ নম্বর সদস্য পুনর্নির্বাচিত
রংপুরের পীরগঞ্জ উপজেলা আওয়ামী লীগের ত্রিবার্ষিক সম্মেলনে এক নম্বর সদস্য হিসেবে পুনর্নির্বাচিত হয়েছেন প্রধানমন্ত্রী শেখ হাসিনার ছেলে সজীব ওয়াজেদ জয়। তিনি প্রধানমন্ত্রীর তথ্য ও যোগাযোগ প্রযুক্তিবিষয়ক উপদেষ্টার দায়িত্বেও আছেন। আজ সোমবার কাউন্সিল অধিবেশনে তিনি এই পদে পুনর্নির্বাচিত হন।সজীব ওয়াজেদের সদস্যপদ পাওয়ার বিষয়টি নিশ্চিত করেন জেলা আওয়ামী লীগের সাধারণ সম্পাদক রেজাউল করিম। তিনি জানান, রংপুর জেলা আওয়ামী লীগের সভাপতি মমতাজ উদ্দিন আহমেদ আজ বিকেলে পীরগঞ্জ উপজেলা পরিষদ মিলনায়তনে কাউন্সিল অধিবেশনে বিনা প্রতিদ্বন্দ্বিতায় সভাপতি আজিজুর রহমান, সাধারণ সম্পাদক তাজিমুল ইসলাম এবং এক নম্বর সদস্য সজীব ওয়াজেদের নাম ঘোষণা করেন।রেজাউল করিম জানান, এর আগেও সজীব ওয়াজেদ পীরগঞ্জ উপজেলা আওয়ামী লীগের এক নম্বর সদস্য ছিলেন। স্থানীয় রাজনৈতিক নেতা-কর্মীর দাবির মুখে আবারও তাঁকে একই পদে সদস্যপদ দেওয়া হয়।দলীয় সূত্র জানায়, পরবর্তী তিন দিনের মধ্যে ৭১ সদস্যবিশিষ্ট একটি পূর্ণাঙ্গ কমিটি গঠন করা হবে।অন্যদিকে রংপুরের পীরগাছা উপজেলা আওয়ামী লীগের সম্মেলন অনুষ্ঠিত হয়েছে গত রোববার। তছলিম উদ্দিন সভাপতি ও আবদুল্লাহ আল মাহমুদ সাধারণ সম্পাদক নির্বাচিত হয়েছেন। পীরগাছা উপজেলা পরিষদ মিলনায়তনে এ সম্মেলন অনুষ্ঠিত হয়। এতে প্রধান অতিথি ছিলেন বাণিজ্যমন্ত্রী টিপু মুনশি।জেলা আওয়ামী লীগের সাংগঠনিক সম্পাদক তুহিন চৌধুরী জানান, পীরগাছা উপজেলার সম্মেলনে কাউন্সিলরদের সরাসরি ভোটে সভাপতি পদে তছলিম উদ্দিন নির্বাচিত হন। তাঁর প্রতিদ্বন্দ্বী প্রার্থী ছিলেন উপজেলা আওয়ামী লীগের বর্তমান সভাপতি আবদুল হাকিম সরদার। সাধারণ সম্পাদক পদে নির্বাচিত হন উপজেলা আওয়ামী লীগের বর্তমান সাধারণ সম্পাদক আবদুল্লাহ আল মাহমুদ। তাঁর প্রতিদ্বন্দ্বী ছিলেন উপজেলা যুবলীগের আহ্বায়ক আরিফুল ইসলাম। তবে গঠনতন্ত্র অনুযায়ী সহযোগী সংগঠন থেকে মূল দলে প্রার্থী হওয়ার সুযোগ না থাকায় তাঁর প্রার্থিতা বাতিল করা হয়। ফলে আবদুল্লাহ আল মাহমুদ বিনা প্রতিদ্বন্দ্বিতায় সাধারণ সম্পাদক পদে পুনর্নির্বাচিত হন।