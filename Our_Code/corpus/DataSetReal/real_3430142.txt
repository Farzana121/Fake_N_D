কলকাতা টেস্টের বাকি দুই দিনের টাকা ফেরত মিলছে
তিন দিনেই শেষ হয়ে গেছে দিনরাতের ইডেন টেস্ট। ফলে শেষ দুই দিনের টিকিট যারা কিনেছিলেন, তাদের পুরো টাকাটাই পানিতে গেছে। তাদের কথা চিন্তা করে বেঙ্গল ক্রিকেট অ্যাসোসিয়েশন সিদ্ধান্ত নিয়েছে, শেষ দুই দিনের টিকিটের টাকা ফেরত দেওয়া হবেবাংলাদেশি ব্যাটসম্যানদের চূড়ান্ত ব্যর্থতার বিজ্ঞাপন হয়ে তিন দিনেই শেষ হয়েছে বাংলাদেশ ও ভারতের ক্রিকেট ইতিহাসের প্রথম দিনরাতের টেস্ট। আরও নির্দিষ্ট করে বললে সোয় দুই দিনে। ফলে খায়েশ করে শেষ দুই দিনের টিকিট যারা কিনেছিলেন, সবারই লোকসান হয়েছে। সে লোকসান মেটানোর উদ্যোগ নিয়েছে ক্রিকেট অ্যাসোসিয়েশন অব বেঙ্গল (সিএবি)। শেষ দুই দিনের টিকিটের টাকা ফেরত দেওয়ার সিদ্ধান্ত নিয়েছে তারা।কলকাতায় টেস্ট হওয়ার কারণে এই টেস্ট আয়োজনের দায়িত্ব ছিল সিএবির ওপর। টিকিট বিক্রিও তারাই করেছে। আর এই টিকিট তারা বিক্রি করেছে মূলত অনলাইনে। একটা বিশেষ প্রতিষ্ঠানের ওপর তারা দায়িত্ব দিয়েছিল অনলাইনে টিকিট বিক্রি করার জন্য। সিএবির এই সিদ্ধান্তের কথা জানানো হয়েছে সেই প্রতিষ্ঠানকেও। ফলে তারা আস্তে আস্তে ক্রেতাদের টাকা ফেরত দেওয়ার কাজ শুরু করেছে। প্রত্যেককে এই সংক্রান্ত একটা মেসেজ দেওয়া হয়েছে। প্রতিশ্রুতি দেওয়া হয়েছে, এক সপ্তাহের মধ্যে টাকা ফেরত দেওয়ার। শুধু তাই নয়, যারা অনলাইনে টিকিট না কেটে সশরীরে ইডেনে উপস্থিত হয়ে টিকিট কেটেছিলেন, তাদের কীভাবে টাকা ফেরত দেওয়া যায়, সে নিয়ে একটা উপায় বের করার কথা ভাবছে সিএবি।নিজেদের ইতিহাসের প্রথম দিনরাতের টেস্টে ভারতের কাছে ধরাশায়ী হয়েছে বাংলাদেশ। ভারতের তিন পেসার ইশান্ত শর্মা, উমেশ যাদব ও মোহাম্মদ শামির গতির জবাব জানা ছিল না বাংলাদেশের ব্যাটসম্যানদের কাছে। ইনিংস ও ৪৬ রানে হেরেছে বাংলাদেশ।