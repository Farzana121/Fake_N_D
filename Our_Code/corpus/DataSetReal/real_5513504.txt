মোহামেডান ঘোড়ার গাড়িতে, নীরবে আবাহনী
বাংলাদেশ ফুটবল ফেডারেশনে (বাফুফে) আজ ছিল পুরো অন্য পরিবেশ। বিশেষ করে গতকাল দলবদল নিয়ে বাফুফে প্রাঙ্গণ যেমন উৎসবমুখর ছিল, আজ তেমনটি ছিল না। কাল রীতিমতো ঢাকঢোল পিটিয়ে, ঘোড়ার গাড়িতে এসে দলবদলের আনুষ্ঠানিকতা শেষ করেছে মোহামেডান স্পোর্টিং, বসুন্ধরা কিংস আর পেশাদার লিগে নবাগত দল বাংলাদেশ পুলিশ এসসি। কিন্তু আজ আরেক বড় দল আবাহনী দলবদল সারল অনেকটাই নীরবে। আকাশি-নীলদের প্রতিনিধি এসে জমা দিয়েছে খেলোয়াড় তালিকা।অবশ্য সাম্প্রতিক কালে মাঠের পারফরমেন্সে আবাহনীর ধারে কাছেও নেই মোহামেডান। পেশাদার ফুটবল লিগে ৬টি শিরোপা জিতেছে আবাহনী, সেখানে মোহামেডানের ভান্ডার শূন্য। তবে এবার শেষ দিকে এসে একটু গা ঝাড়া দিয়েছে সাদা কালোরা। এতে খাতা কলমে দলের চেহারা খুব একটা বদলেছে বলে মনে হয় না! আর আবাহনী বরাবরের মতোই গড়েছে শিরোপা প্রত্যাশী দল।গতবার যে দলটি নিয়ে লিগে রানার্সআপ হয়েছিল আবাহনী, সে দল থেকে উল্লেখযোগ্য মাত্র তিনজন খেলোয়াড় হারিয়েছে তারা। আফগানিস্তানের ডিফেন্ডার মাশিহ সাইগানি নাম লিখিয়েছেন ভারতের আইএসএলের ক্লাব চেন্নাইয়িন এফসিতে। আর চোটের কারণে খেলতে না পারা ডিফেন্ডার তপু বর্মণ ও মিডফিল্ডার আতিকুর রহমান ফাহাদ নাম লিখিয়েছেন বসুন্ধরা কিংসে। তাদের জায়গায় বসুন্ধরা থেকে নেওয়া হয়েছে ডিফেন্ডার নাসিরউদ্দিন চৌধুরী ও শেখ রাসেলের মিডফিল্ডার সোহেল রানাকে।আজ নিবন্ধনকৃত ৩০ জন খেলোয়াড়ের মধ্যে মাত্র ৫ জন নতুন নাম লেখানো খেলোয়াড়। এদের মধ্যে তিনজনই বিদেশি। তারা হলেন মিসরের ডিফেন্ডার আলাদিন নাসের ইসা, ব্রাজিলিয়ান ডিফেন্ডার মাইলসন আলভেস ও কিরগিজস্তানের মিডফিল্ডার এডগার বার্নহার্ট। মিসরীয় ইসা ঘরোয়াতে নতুন হলেও আবাহনীর জার্সিতে খেলেছেন এএফসি কাপের দ্বিতীয় রাউন্ড। ব্রাজিলিয়ান মাইলসনও এই অঞ্চলের পরিচিত ফুটবলার। এএফসি কাপে চেন্নাইয়িনের জার্সিতে আবাহনীর বিপক্ষেই খেলেছেন তিনি। এই তিনজনের সঙ্গে পুরোনো আছেন দুজন নাইজেরিয়ান স্ট্রাইকার সানডে চিজোবা ও হাইতিয়ান ফরোয়ার্ড কেভিন বেলফোর্ট।